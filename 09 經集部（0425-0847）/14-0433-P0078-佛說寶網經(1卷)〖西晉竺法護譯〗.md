　　No. 433

佛說寶網經

　　　　西晉月氏三藏竺法護譯


聞如是。一時佛游維耶離獼猴水邊交路精舍。與大比丘眾俱。比丘六萬皆阿羅漢。菩薩三十億悉一生補處。慈氏菩薩等二生補處三生補處。四生五生十生補處。十八生二十生三十生四十生補處。五十生百生補處。舉要言之。上至千生而補佛處。有九十億諸天之眾。欲行天人。色行天子。四天王天。帝釋梵天王。須深天子。月光天子。日光天子。勝英天子。作樂天子。此諸天子及余天人九十九億。無勞龍王。沙竭龍王。和倫龍王。摩奈斯龍王。難頭和難只龍王。文鄰龍王。大悅龍王。燕居阿須倫王。與諸阿須倫民皆來集會。稽首佛足分部而坐

爾時維耶離大城中。師子將軍。有子號無量力。時無量力有童子仁賢。號曰寶網。曾已供養不可稱計百千諸佛。為無量世之大庭燎執持法教。厥年八歲。時適寢寐。于夢中見兜率天人從天宮下宣揚其香音。而嘆頌曰

　佛身現在導眾生　　其光照曜三千界
　顏容殊妙曠無厭　　體色紫金百福會
　若干月光加億數　　不比精明圣智容
　其殿現光巨垓數　　令斯月宮遍東方
　南方如是西亦然　　造宮北方為若茲
　如是諸殿照巨億　　其數各如江河沙
　無比世護諸毛孔　　所演光明曜巍巍
　能仁一一諸相好　　所出暉曜照無量
　一一導師所奮威　　以用開化諸眾生
　猶復越于江河數　　普能現說三十六　

于是童子寶網。于夜夢覺啟白其父。夜諸天人下兜術宮。以偈相語而歌頌曰。贊佛功德今欲求索。緣見自歸如來至真。童子寶網因時以頌而贊嘆曰

　開寤眾生善導師　　無念世父志廣大
　大人當知供養佛　　導師興世甚希有
　如靈瑞花難可遇　　其色煌煌軟微妙
　香氣流布無耗損　　如是尊花難得值
　我身今日　　啟于大人　　愿以相施
　歡喜之心　　其從世護　　光明之教
　常當奉敬　　現真諦慧　　其無量力
　懷歡悅心　　尋時即告　　犁車童子
　師子將軍　　供養大圣　　童子我往
　惟從命耳　　若種六億　　修精進業
　供養導師　　于釋師子　　殷勤自歸
　最上尊勢　　皆隨天帝　　其眼有千
　又梵天王　　尊位自在　　其導師者
　天魔之子　　與諸天子　　那術億數
　一切皆樂　　游維耶離　　床榻具足
　滿億千數　　紫磨金色　　像明月珠
　七寶挍成　　亦甚巍巍　　一一分部
　其數億千　　床悉如是　　布在右面
　跱立幡幢　　常為歡樂　　一一床座
　具足微妙　　其幢超絕　　有億殊勝
　諸幢幡者　　各在左右　　于閣如是
　眾好最勝　　明月珠寶　　卓然周遍
　一一寶珠　　其價億數　　而以垂挍
　于諸幢幡　　跱豎立之　　上法甚高
　其幡丁尾　　紫金交絡　　其幡如是
　不離黃金　　諸樹皆悉　　滿億眾千
　眾座安然　　羅在后面　　其此諸座
　堅固殊勝　　所設安定　　猶如門閫
　其床榻上　　寶蓋光晃　　紫磨金色
　周匝垂幡　　白銀琉璃　　水精亦然
　車磲之胎　　及與馬瑙　　阿文珍藏
　并及真珠　　其赤栴檀　　若干種寶
　一一在前　　具足百千　　交路周匝
　莊飾寶蓋　　其于地上　　亦設微帳
　以上妙金　　而合成之　　水精琉璃
　白銀如珍　　成就車磲　　及以馬瑙
　在于地上　　一一施設　　一一寶瓶
　究竟百千　　燒香滿中　　以為供養
　奉上導師　　名稱遠聞　　于維耶離
　上虛空中　　以紫磨金　　而為寶繩
　一一寶繩　　甚微妙好　　連諸寶幢
　其數億千　　計彼寶瓔　　億垓無數
　一一紫金　　以為繩連　　若來觀者
　甚以為好　　諸國中民　　維耶離城
　從下上去　　四丈九尺　　維耶離城
　皆布衣服　　赤栴檀香　　而用熏之
　各遣其衣　　珠璣瓔珞　　紫金雜廁
　有七萬億　　其鈴千種　　皆在左右
　羅諸香爐　　有七萬億　　以用供養
　佛釋師子　　其大莊嚴　　所作如此
　童子寶網　　國中所設　　以欣然心
　啟于父母　　我往詣佛　　欲請至圣
　尋即時出　　于彼城門　　行到最勝
　大圣人所　　稽首足下　　自歸德海
　童子即退　　卻住一面　

于是童子寶網。出維耶離大城行詣佛所。恭肅敬意稽首足下還坐一面。佛知其意則隨時宜。所應當解而為說法。欣然大悅。童子寶網見佛勸助開化說法益以踴躍。即從坐起偏出右肩右膝著地。和顏悅色前白佛言。唯愿世尊。垂愍明日受請及與圣眾。佛已受請默然不應許可。童子。于時佛愍哀寶網。寶網見佛默然。便從坐起繞佛三匝作禮而去。童子寶網與天帝釋梵跡天王須深天子。入維耶離城。施百味饌奉若干品種種美食。即于夜時辦諸座具。莊嚴校飾維耶離城。懸諸幢幡散花燒香。所設已辦往詣佛所。稽首足下卻住一面。叉手白佛。大圣見愍。時至食辦從尊所宜。時佛明旦著衣持缽。與無央百千圣眾。上虛空中去地四丈九尺。神足經行欲得前入維耶離城。適欲入城。如來應時六反震動三千大千諸佛世界顯現十八無數億垓百千眾變。到維耶離。時無央數億百千垓諸天悉來。雨諸天花。青蓮諸紅黃白眾花諸天意花。蜜花香末香雜香持。其明月珠雜紫磨金眾珍琦異七寶天華。奉散佛上同音歌頌。鼓無央數億百千垓伎樂樂佛。空中雷音徹聞十方。雨天栴檀眾寶瓔珞校飾上下。盲者得目。聾者得聽。啞者能言。病者得愈。跛者能行。狂者得正。亂者得定。僂者得申。其被毒者毒皆消歇。箜篌樂器不鼓自鳴。婦女珠環相掁玲玲。飛鳥禽獸相和悲鳴。眾人集觀莫不喜驚。于時世尊適已入城。諸天于上下諸寶蓋執在虛空。佛即往到童子寶網家前坐其舍。與四部眾比丘比丘尼清信士女。悉在其中次第而坐。童子寶網見佛弟子所坐已定。手自斟酌百種飲食若干種味殊異肴饌。供養世尊及與圣眾四部弟子。等無差特。飯食畢訖行澡水竟。取三法衣其價無數億百千垓。貢上大圣比丘比丘尼。亦復俱得三品法衣。其價施佛等無差特。各各賜遺清信士女。一具體衣。所以者何。皆是世尊圣恩所化故使其然。童子寶網供養佛竟。別自歇饑安身已訖。更取獨座于佛前。卻坐一面白佛言。欲有所問若見聽者乃敢自陳。佛告寶網。在所欲問諸有疑者。如來至真當解結網令心坦然。童子問佛。唯然大圣。豈有諸佛往世修行所愿合成現在者乎。學菩薩道諸族姓子族姓女。學菩薩乘。得聞其名心中開解而不懷疑。成不退轉當得無上正真道也。姿體端正顏色無比。財富無窮戒不缺漏。智慧具足心識宿命。不懷貪嫉無所妄想。所在之處常以和安。與諸菩薩以為眷屬。離于一切諸聲聞眾。便得啟受所說功德。不可稱計億百千垓。諸佛正覺之所欽愛。飽滿眾生久遠饑虛。驚動諸魔咸來自歸。修治嚴凈諸佛國土。雪除眾生心性翳垢。而為頒宣清白之法。諸天神明悉共擁護。菩薩大士咸俱念之。如來至真之所建立未曾違遠諸佛世尊。而皆備悉諸菩薩行。而皆具足八萬四千諸種事業。眾究竟音其聲如梵普徹佛界。莫不聞焉咸受其命

于時佛告童子寶網。善哉善哉。所問辯才甚為微妙。多所憂念多所安隱。愍傷諸天及十方人能質如來如斯義乎。童子諦聽善思念之。當為汝說分別其義。童子寶網與諸大眾受教而聽。佛言童子。當知東方去此有佛世界名曰解君。猶族姓子。江河沙等其中沙數若干佛土。從下水基轉至上界三十三天。有諸埃塵周遍其中。時有一士夫自然出彼。一一皆數諸世界塵。過越若干億百千垓諸佛剎土乃著一塵。佛言童子。是比類次如前數諸佛剎土復著一塵。長遠久迥無限無量不可稱計。虛空不容此諸塵數。稍稍舉移悉令使盡。于童子意所志云何。寧能有人思惟計數稱量下算。于彼士夫所移塵數所著處乎遠近多少。答曰無能知者。天中之天。假使有人欲分別識。說此譬喻曉了其義。尚不能達。識其譬喻安知數乎。佛語童子。彼時士夫所移諸塵。一一著處是諸佛界。下至水際上至上界三十三天。滿其中塵國土若干。于時復有第二人。出取彼一塵。過如前人所計塵數。而越若干不可稱載億百千垓諸佛剎土乃著一塵。佛言族姓子。以是比類。所過東方長遠無際。復取一塵過如前數復著一塵。以是比像。其人所越天所不覆地不能載。不可計量億百千垓諸佛剎土。爾乃得至解君世界。彼有佛名寶光月殿。號妙尊音王如來至真等正覺明行成為善逝世間解無上士道法御天人師佛世尊。于今現在。族姓子及族姓女學菩薩乘。聞彼佛名不懷猶豫。信佛道眼斯可聞名。所生之處作轉輪王。若佛興世常與相見。睹無央數諸佛至真咸供養之。凈修梵行獲致神通。進退獨步總持自在。得觀如來睹江河沙等平等正覺。棄舍生死超若干億。劫亦如江河沙。心常安靜未曾忽忘。恒志無上正真之道。無有塵埃不近眾塵。由得自在身如鉤鎖。住在一處具足四事。體如紫金以三十二大人相莊嚴其身。逮八部音聲喻梵天。棄捐八難常得閑靜。于時世尊觀此義已。則說頌曰

　其聞世吼名　　心不懷狐疑
　篤信佛法明　　則為真眾祐
　常為轉輪王　　輒值見諸佛
　適遇尋供養　　無量不可議
　恒遵修梵行　　神通而獨步
　執轉諸總持　　致睹諸佛路
　常得覲諸佛　　猶如江河沙
　超越諸生死　　億劫亦若干
　以志佛道故　　心未曾忽忘
　其宣世吼名　　為眾請宣傳
　成轉輪圣王　　立一處自由
　致體紫金色　　其相三十二
　若有聞佛號　　聲音喻梵天
　棄捐八難處　　五體歸禮敬
　不障塞佛道　　未曾懷嗔恨
　其聞佛名者　　不懷猶豫故
　若奉最勝號　　夙夜具七日
　彼眼致清凈　　逮見無量佛
　未舍于肉眼　　而普見清凈
　睹無數諸佛　　猶如江河沙　

佛告童子。若有菩薩聞彼佛名。及與凡夫殷勤精思。而遙自歸咸能供養。悉聞十方諸佛所說。目皆睹見僉信樂之。前世宿命曾所供養無央數佛。適能得聞諸如來名。輒皆識念本所游歷。為說往世本末名號志所誓愿見他眾生根原所從來。究竟佛道心懷悅豫。亙如日出永無塵翳所睹極曠。棄除八難斗諍之事。其心和雅常懷閑靜。若有篤信于佛道者。和合離別未曾述惕。正使往世犯諸罪釁。應在惡趣燒炙劫數。小遇頭痛眾殃消除。火不能災風不能中。國主王者不能加害。聞如來名未曾生盲。目不痛瞎不聾不啞。聞佛名故不僂不跛。諸龍鬼神及阿須倫餓鬼[袖-由+厭]鬼人與非人不能犯觸。諸魅暴鬼神龍地祇莫不愛樂。假使執持諸佛名者。功德如是不可稱計。佛于是而作頌曰

　目皆見諸佛　　咸能供養之
　聞所說趣受　　其人僉信樂
　宿命所更歷　　供養無數佛
　適聞彼佛名　　一切悉識念
　其本之名號　　為眾人說之
　復睹他眾生　　能究竟佛道
　興發歡喜心　　棄捐諸八難
　刈去諸諍訟　　所生常閑靜
　假使信名者　　世護正真主
　其心不懷結　　雪棄憒鬧事
　設犯無擇罪　　受殃若干劫
　一時遇頭痛　　諸釁永畢除
　不為火所災　　在風不見中
　彼聞如來名　　王不能加害
　未曾為生盲　　不聾亦不啞
　其奉最勝號　　手腳不缺減
　鬼神揵沓和　　餓鬼厭惡神
　若聞如來稱　　人毒咒不行
　諸魅若羅剎　　諸天若干龍
　奉此最勝名　　皆共愛敬之　

佛復告童子。假使有聞彼佛名者。疾逮三昧決諸狐疑不著音響。志無所生勞勛億千。所以然者聞佛名故。若值佛名坦然無疑則能奉持越無數劫。其于末世信樂此法功德如是。若聞導師滅度后名。善宣法訓執持講說。若能誦懷于人中尊所演經典。修凈致尊備諸佛行。臨壽終時其心不亂。尋能睹見億垓諸佛。聞所說法皆能受持。已自修立開化眾生。聞不求短而悉化之令住佛道。其人設奉諸佛名者。為應供養諸佛大圣。并信吾身從佛之教常自歸命。永得解脫不趣地獄其信佛慧則歸吾身。其誹謗者是魔官屬。斯在五趣所游眾生世尊悉濟。令立一乘以一毛孔。如來至真則能演出江河沙光明度脫眾生。佛于是作頌

　不疑音聲句　　疾逮得三昧
　興暢億功勛　　聞佛名所致
　于后末世時　　奉持此經道
　聞諸世吼名　　其心不猶豫
　滅度諸正覺　　若頒宣法教
　聞眾導師名　　奉持能分別
　則為具奉行　　諸佛所演法
　能致尊嚴凈　　眾圣所應宜
　臨欲壽終時　　尋見億垓佛
　趣能皆啟受　　諸佛所說法
　已能逮立行　　并化億眾生
　所聞不虛耗　　普建諸佛道
　則為悉奉持　　一切諸佛教
　信吾真圣目　　亦供養諸佛
　歸命諸最勝　　永度諸惡趣
　其信佛慧者　　此人從吾教
　若好佛道法　　為隨大圣教
　設誹謗正法　　皆是魔官屬
　如五趣眾生　　所有體毛孔
　濟危如是數　　入之一乘道　

佛告童子。如來至真以一毛孔用演江河沙等光明威神。若有信此于一世中睹見億數諸佛世尊。若復聞此法王所說不懷結網。亦當成佛如我今也。若復隨順講斯經典。于最后世希有信者。如江河沙數士夫世界。如此悉遍照佛土如是無思議。設能計是一切諸數。滿中珍寶施于如來。加聞佛名心懷欣豫。當逮此慧不可思議。數數思念諸導師尊。其功德福不可稱計。又佛光明照于十方。其身巍巍如寶合成。加聞佛名不懷狐疑。尋時逮得無所從生。口氣馥芬名香遠聞。宣持佛名其功德如是不可稱量。佛于是而作頌曰

　從一毛孔中　　世吼圣威神
　演出其光明　　猶如江河沙
　假使有信此　　諸佛無量光
　一世所覺了　　逮見億載佛
　若聞斯經者　　法王所嘆詠
　省之不懷疑　　當逮如我今
　其有如應時　　聞說斯經者
　然后末世時　　為人分別說
　猶如江河沙　　贊士夫所由
　以一光明曜　　照若干佛土
　一切皆共計　　佛土無思議
　滿中紫磨金　　親自奉世護
　若聞諸佛名　　心中懷坦然
　不如嘆佛名　　是福最無限
　常能數數念　　至真等正覺
　無能嘆究暢　　計數其功德
　其身所演光　　如寶甚煌煌
　設聞諸佛名　　不造立沉吟
　逮成于法忍　　口氣香馥芬
　如天栴檀香　　悉由宣佛名　

佛告童子寶網。假使人聞佛身毛孔所演光明。其暉遠照開導眾生心中悅豫。在所生處得侍諸佛不離在側。亦如阿難今來侍佛。猶如子孫親里骨肉。奉行佛道以見世明。歡喜無量所致恭恪不可稱限。見諸佛已具足奉事獲福如是。孰聞佛名而不敬承。惟魔官屬迷惑外道能不信耳。童子。適見佛尋自歸命是經法者。末世歸之。執在身手心思口誦。曾見過佛說是尊經義。能殷勤供養者。斯經卷歸彼人自然在手。法王所詠所建立誓愿至誠后世必獲。若以一心奉無數佛。不如信此經典之要。福不可量勝供諸佛。容貌端正勇猛無畏。功德殊異財富無數志意堅強。三十二相莊嚴吉祥莫不宣暢。佛于是而作頌曰

　佛身諸毛孔　　若有人聞者
　佛名及明曜　　能導化眾生
　世世所生處　　常為佛侍者
　如阿難侍吾　　聞法輒受持
　為子若親屬　　奉修菩薩道
　當見世光明　　歡喜無有量
　得見最勝味　　愛敬不可稱
　具足承事之　　常致妙道慧
　誰聞導師名　　而不敬承者
　惟有魔官屬　　外道不篤信
　長者子寶網　　睹佛尋奉養
　然后末世時　　經法歸彼掌
　本聞佛講說　　分別此尊經
　若供養自歸　　自然歸彼手
　法王之所說　　當受斯妙卷
　建立斯正愿　　后世自然獲
　若一心供事　　不可計諸佛
　其有信是經　　功德過于彼
　顏貌常端正　　功勛無所畏
　財富意堅強　　相好自莊嚴　

佛告童子。若族姓子及族姓女。今聞此經于后末世得值此法。持諷誦讀為人演說者。見百千佛所轉法輪咸悉供養。然后末世不疑道目。前世所奉無數諸佛。聞佛名篤信明目。護于正法順諸佛教。聞其名號造佛形像。愚癡闇塞人聞世尊名懷毒誹謗。億百千劫盲冥無目。于無數劫斗亂眾生誹謗此經。其罪過彼以故說是。后世值者無得懷疑不信佛慧。香華雜香勤心供養奉上衣服。從聞經者恭恪如是安隱庠序。寶網童子衣食奉上如來至真心不離之。滅度之后諸天神靈。住于虛空而雨天花。供養聞此經好喜愛樂者。一心無猶豫。佛于是而作頌曰

　若于后末世　　得聞此經典
　受持而諷誦　　為他人說者
　供養百千佛　　諸轉法輪者
　然其后末世　　不疑佛教故
　往古無數劫　　奉養諸護世
　假使復有人　　聞此諸佛名
　信樂順正法　　從諸佛教化
　聞斯經法者　　當作佛形像
　愚癡懷闇塞　　誹謗是佛名
　盲冥無眼目　　億劫獲此殃
　若住無數劫　　斗亂別離人
　設誹謗此經　　其罪過于彼
　然后將來世　　以故說斯義
　無得懷猶豫　　疑佛無上慧
　名香種種花　　雜香好衣服
　聞如是經卷　　當勤勤供養
　安和諸飲食　　其童子寶網
　柔軟妙供具　　數奉上如來
　爾時諸天人　　謦揚大音聲
　諸天雨眾花　　遙散聞此經　

佛告童子寶網。此經典者多所安隱。猶如困疾值得良醫療治其病風寒熱氣無不除愈。菩薩如是。聞彼佛名殷勤精進。淫怒癡病皆得消盡。時無央數諸天人眾。來集空中雨栴檀香。梵天億數及與童子。聞此經名并如來號。歡喜踴躍善心生焉。口所宣說咨嗟無上。我等末世當為比丘。志強無畏當以此經在于郡國城郭縣邑頒宣斯經當隨佛教。假使遠在億百千里。當往啟受不以迥邈而為患難。常請諸天人龍神阿須倫健沓和加留羅真陀羅摩睺勒人非人等。為說經義飽滿道法。諸天悅豫空中散花其墮如雨。各贊嘆言。法王一音普告佛土。為顯無為愍傷眾生。周遍佛土如江河沙。十方亦然。童子寶網覆諸佛國。若見大雄無有懈惓。世尊顧眄為分別說。莫疑佛法如來無量。佛眼無限普施安隱。佛慧無際達知三世。無所不通諸法中王。輪世五陰無有堅要。四大亦然。勿著音響色痛癢陰想生死陰。曉了是者知無有要也。其有思惟如來所說。疾得總持志不迷荒。諸法本凈空無吾我。無所悕望無有疇疋。如來如是。于是而作頌曰

　諸天無央數　　億千住虛空
　而雨栴檀香　　億載梵亦散
　聞此寶網經　　贊勸助如來
　心歡喜欣然　　口宣無上義
　我于后末世　　為勇猛比丘
　詣城郭縣邑　　當為說此經
　當諦順佛教　　平等覺吉祥
　故到億喻旬　　頒宣是言教
　請會諸天人　　諸龍真陀羅
　諸人及非人　　飽滿以法施
　諸天人歡喜　　其心和悅安
　于彼雨眾花　　同音俱咨嗟
　普遍諸佛土　　法王之境界
　釋師子人尊　　一毛光所照
　導人興愍哀　　世尊一出舌
　蒙覆億佛土　　亦如江河沙
　十方亦如茲　　各照億佛土
　大雄即告曰　　于童子寶網
　緣犁車國人　　及六十等侶
　于彼侍世尊　　顧眄而告言
　無得疑佛法　　如來不可量
　無能限佛眼　　施安一切和
　佛慧無央數　　普流于三世
　世尊靡不達　　皆解諸經典
　五陰無堅固　　人中導所說
　四大之所變　　無得著音響
　當解于色陰　　痛癢諸想念
　生死猗眾識　　無有真要者
　別五陰如是　　順如如來命
　速得逮總持　　心未曾忽忘
　諸法皆本凈　　虛無無吾我
　無諍無所念　　此從如來教　

佛告童子。南方去此如前譬喻。過倍此數一切諸塵。更復越彼七十二億百千垓不可計會諸佛剎土計倍。復有世界名雜種寶錦。彼有佛名樹根花王現在說法。若族姓子及族姓女。聞彼佛名為如來至真等正覺明行成為善逝世間解無上士道法御天人師佛世尊。所演經法初中竟善。若族姓子及族姓女。聞彼佛名不懷疑結信吾道眼。則于現世至德具足逮受五法。何謂為五。一曰盡除吾我所生之處常值佛世。二曰獲極尊勢轉輪圣王。三曰逮總持法執御經典誠信百千。四曰成三十二大人之相。至得佛道眾行備悉。五曰逮得五通無所蔽礙。是為五。復有五事逮得神通。何謂為五。一曰徹視見于十方粗細大小。學無學聲聞緣覺。上至世尊與眾超越。二曰耳能徹聽。聞萬億地獄餓鬼燒炙饑渴畜生之惱。天上世間安隱苦樂。或惡或好。十方諸佛所說經典。皆悉聞之。三曰身能飛行遍諸佛國。如日現水。雖現往來而無周旋。四曰能知一切眾生心念善惡好丑。有志無志有漏無漏。有心無心慕俗樂道。而悉知之。五曰自知宿命。并見眾生無數劫事古世所生。過去當來今現在事。靡所不通悉識念之。佛于是頌曰

　其有贊嘆　　人中大圣　　聞不懷疑
　常能曉了　　此則疾獲　　逮致五通
　敬是尊經　　佛所說者　　顏容端正
　體如紫金　　當為尊主　　轉輪圣王
　身如鉤鎖　　則為功德　　建立威儀
　而得自在　　其福興盛　　具足千子
　勇猛英雄　　游步無勝　　面貌殊妙
　相好飾姿　　彼功德勛　　如天帝王
　若為國王　　婇女滿千　　身如天金
　心性第一　　本所游居　　及當來處
　見此王者　　觀之無厭　　所可造行
　不以為患　　諸有臣下　　一切尊豪
　來就見者　　不以懈惓　　如是成就
　第一大德　　諸天來歸　　所愿難勝
　世間人民　　及諸龍王　　咸為眾生
　善立國界　　悉能更立　　于佛道處
　其國最安　　豐熟平等　　當為世間
　自然之佛　　僉至其所　　奉敬第一
　從始至終　　道無放逸　　何所知者
　聞佛之名　　豈懷狐疑　　愛敬所知
　于法第一　　布其威曜　　咨是尊經
　佛之所說　　惟本前世　　從佛受法
　疾致寂滅　　遵修正行　　但有諸佛
　開導眾生　　所行見敬　　眾義備足
　其信樂者　　謂是童子　　清凈尊豪
　是王財業　　童子謙卑　　承事于佛
　聞斯名者　　第一無疑　

佛告童子。西方去此過于前喻三倍塵數。復越彼剎十二阿僧祇百千億垓佛土。有世界名勝月明。其佛號造王神通[火*僉]花如來至真等正覺明行成為善逝世間解無上士道法御天人師佛世尊。現在說法。若族姓子及族姓女學菩薩乘。聞彼佛名不懷狐疑。篤信于道自所宣說。所生之處致演光明三昧正定。尋復隨逮十阿僧祇億百千垓諸三昧門入于六十不可計會億百千垓諸總持門。如海總持寶藏總持。然后不失諸定意法。臨壽終時目見十方各十億垓諸佛正覺。十方諸佛所說法者。皆能啟受不失道教。至成佛道越五百劫生死之難。住于斯學如是不久。尋即成無上正真之道為最正覺。佛于是頌曰

　聞人中尊名　　為世護圣明
　棄捐諸生死　　具足五百劫
　臨其壽終時　　各見百億佛
　輒稽首歸命　　咨受所聞法
　其所聽經者　　億劫未曾忘
　奉修尊妙行　　悉聞如來名
　所生百千世　　服寶三昧定
　興發億功勛　　用聞佛名故
　逮六十億定　　載數不可計
　因奉導師號　　奉事供養故
　是故諸勇猛　　遵修佛道行
　化無數千人　　建立尊上道
　其曉了佛法　　未曾習塵欲
　喻眾生所行　　為造其名號
　其聞此名者　　為一切廣說
　未曾墮八難　　易遇諸閑靜
　以除諸危厄　　佛今所可說
　其人常自在　　值微妙佛世
　童子設識解　　如如來所明
　聞其名號者　　悉照此眾生
　即當以此經　　為他人宣暢
　世正覺若斯　　世護多所救
　其聞斯名者　　調和而啟受
　旋為他人說　　彼則護佛法
　其護佛法者　　善宣正道因
　以聞此經典　　為人剖判故　

佛復告童子。北方去此如前譬喻復加三分。越彼佛土六十無限億百千垓諸佛境土。其世界名曰決了寶網。其佛號月殿清凈如來至真等正覺明行成為善逝世間解無上士道法御天人師佛世尊。現在說法。若族姓子及族姓女學菩薩乘。聞彼佛名信樂不疑。敬喜道眼之所頒宣。所生之處常當逮致寶幢三昧。觀見十方各十江沙諸佛國土。亦越若干百千億垓生死之難。立在初學疾逮無上正真之道為最正覺。若有女人聞彼佛名。不懷狐疑有信吾言。所生之處轉女人身得男子形。勸化無數百千眾生。令致無上正真之道。解其音響得不退轉疾成正覺。當為一切講說經典。令致三乘聲聞緣覺菩薩大道。佛于是頌曰

　假使得聞兩足名　　其心悅豫不沉吟
　則能棄捐非法憂　　正行億數如江河
　得見諸佛其亦然　　奉事供養不可計
　于一世中無崖底　　所可供養極美具
　其能奉修尊佛道　　其人如是有殊特
　若有咨嗟眾圣明　　聞之未曾懷猶豫
　若有女人得聞此　　諸佛名號不躊躇
　則能疾轉女人身　　得為男子光普照
　其明遍曜靡不周　　往詣無量諸佛土
　皆見世間眾所行　　然后成佛常無憂
　若能得聞諸佛名　　其神足力超如是
　如來圣眾如大龍　　何況發意求佛道
　奉敬正覺離垢塵　　若聞其號速宣傳
　其明所照喻日光　　致三昧定善宣暢
　若能遵行尊佛道　　其德殊異為若此
　眾生無量不可議　　諸圣所勸尊佛道
　猶如月殿妙巍巍　　住在虛空演眾曜
　其能奉持如來號　　威德眾好亦如是
　何所知者說佛名　　而懷狐疑猶豫者
　若能至誠行此法　　殷勤遵修最尊道
　常能勤行無上義　　其人不致諍訟事
　以無極行奉圣尊　　適聞其名尋歸命　

佛告童子。下方去此過于前喻九十九倍復越于彼。如九十九不可計會億百千垓諸佛剎土。有世界名尊幢君。其佛號善寂月音王如來至真等正覺明行成為善逝世間解無上士道法御天人師佛世尊。所說經典上中下善。獨步三界救濟三世。令志大道無上正真。若族姓子及族姓女學菩薩乘。聞彼佛名心不懷疑。信我道眼之所解說。所生之處得普光三昧。臨壽終時。具足逮見億百千垓佛現住其前。十方各然。十方諸佛為說經典。聞則受持抱在心懷未曾忽忘。至成佛道。不可計會十倍功勛億百千垓。致不可計無崖底載諸三昧定。不中失定。至成佛道無所蔽礙。十方諸佛皆共建立。在于新學。越九十九億百千劫生死之難。菩薩疾近無上正真之道。不以劫數生死為礙。如自晃出天下大明。于是世尊觀此義已。即說頌曰

　聞游世間尊上號　　為大神仙億無極
　得見諸佛億百千　　當自奉事斯殊勝
　以能供養諸如來　　為善導師廣開化
　普能照曜于三世　　然后成佛無憂患
　于一世中所承事　　如江河沙無數尊
　尋致三昧光遍照　　然后成佛無憂念
　以致覺意廣無厭　　遇諸法王轉法輪
　建立眾生無三惡　　滅生死火如水澆
　天人之尊為福田　　人中法導德殊勝
　人民見之懷喜悅　　棄捐于斯諸八難
　明智逮值獨閑靜　　逮得人身常聰圣
　游無量世乃遇佛　　若有頒宣安住名
　造立誓愿若百千　　而得聞此世明導
　以安和成大覺眼　　亦當獲致柔順忍
　如我錠光所得決　　見佛以花散其上
　智者得忍亦如斯　　說超異愿億佛名
　其演光明臨壽終　　聞其名號無不宣
　唯有外道虛偽術　　以坐其人翳道教
　假使有聞說斯經　　親自所睹如來宣
　斯黨后世能受持　　復為他人分別說　

佛告童子。上方去是過如前喻倍恒邊沙。有世界名善分別。其佛號無數精進愿首如來至真等正覺明行成為善逝世間解無上士道法御天人師佛世尊。現在說法。頒宣道教開化十方。六通六度皆使蒙恩。唯學菩薩不斷佛種。若善男子及善女人學菩薩乘。聞彼佛名不懷結網信吾道眼。世世所生未曾懈怠。不習貪欲不戀父母。不著妻子兄弟姊妹。不慕親屬中外種姓。不貪親友交識所知。世世所在身未曾離。三十二相莊嚴其體。少淫怒癡身無疾病。不多憂慮安隱無量。至成佛已。常逮得不可稱計億百千垓功勛之德。佛于是頌曰

　未曾見憂戚　　父母及親屬
　其聞諸佛名　　不懷疑結故
　其世光明曜　　今現在上方
　威神照三界　　為眾說經法
　若能聞名號　　為他人說者
　以三十二相　　而常莊嚴身
　智慧無損耗　　修行菩薩道
　奉敬歸諸佛　　用宣名所致
　所在常奉敬　　不可議億佛
　其行佛道者　　未曾有所著
　所獲功勛德　　稱揚不可盡
　以聞是名故　　能為他人說
　然后將來世　　若得值此號
　無得懷狐疑　　佛慧無上蓋
　其見平等覺　　供養無央數
　然后將來世　　是經歸身手
　寶網得見佛　　菩薩無所畏
　適聞此經已　　未曾懷猶豫
　無得疑佛道　　如來不可限
　前世已曾行　　修無數億劫
　施以身手足　　耳鼻及頭目
　妻子國邑城　　惠與不懷恨
　然后將來世　　得聞此經者
　能為他人說　　則成最眾祐
　其欲解了義　　諸佛之所行
　無得懷沉吟　　世護所教誨
　是故聞此經　　調心習止足
　諷誦學斯典　　數數當經行
　常講具精進　　滿足備三月
　轉得總持決　　善執念諸法　

于是童子寶網。聞佛所宣真諦之義心懷悅豫。以金縷織成衣其價無數奉上如來。如來應時即如其像三昧正受。佛身一切諸有毛孔悉演光明。照于東方不可稱計無際世界。其在東方一切佛土。皆悉遙見此佛國土。其彼眾會集在道場。亦復皆睹于此佛剎。當爾之時九十九億百千兆載諸四部眾。皆各各見諸佛世尊。佛告童子寶網。仁今乃見東方去此不可思議無能稱計無際世界諸佛世尊。浩浩甚多無以為喻。童子白曰。已見世尊。佛告童子。譬如三千大千世界諸天人名一一身號。建立精進不可計會。其諸佛名復過于彼不可稱載。或名吉祥。善寂亦然。或名月響。月殿亦然。或名清凈。花光亦然。或有名號過神通王。如一名號。其若干名亦各如是。對曰已見。天中之天。東西南北四維上下亦復如是。如仁今者所見佛數。仁者。更轉輪王若干反數。時童子寶網。歡喜踴躍善心生焉。時地大動一切眾生皆得安隱。其大光明無所不照。勸發德本。無央數億百千兆垓諸天之眾住虛空中。散花燒香供養如來。釋梵諸天各各侍從。無數兆載諸天營從。雨赤栴檀青蓮芙蓉黃白蓮花。或有諸天垂散無數諸寶瓔珞。不可稱計數億百千垓世間人民。自來投身歸佛足下。悲喜交集淚流于面。承佛威神識念無數億百千垓宿世所更。遙睹無底兆載神足變化。于是天人嘆頌曰

　其無央數億　　諸天普周遍
　柔軟妙花香　　下散世光明
　億載天帝釋　　僉住虛空中
　紫磨金色花　　以奉兩足尊
　億百千梵天　　手執赤栴檀
　以散光明曜　　舉聲而嗟嘆
　無數諸天樂　　在上而自鳴
　所演辭尊妙　　顯離垢光明
　諸天蓮花有百千　　住在虛空贊導師
　諸華若干天香蓋　　為人中尊億幢幡
　各擁百千寶瓔珞　　散明月珠奉嘆佛
　其心歡悅供最尊　　勝無等倫威無量
　人民具足百千億　　自歸最勝不可量
　頭面著地而自歸　　識億垓宿無以喻
　于時世光明　　則為扣法鼓
　應時告于彼　　名聞巨億土
　無限不可量　　億數人民會
　佛則建立之　　尊慧人中上
　上妙堅固寶　　栴檀無能勝
　自然彼床座　　童子懷踴躍
　巍巍微妙寶　　寶網即受持
　化是無數千　　以奉兩足尊
　一心所思惟　　其價直千界
　光明億百千　　所出明月珠
　一心悉如是　　寶網演威曜
　其明所可照　　遍其維耶離
　以此奉供養　　世護圣明主
　寶蓋三萬六　　用上兩足尊
　若干種寶蓋　　諸佛身形現
　紫磨金色成　　團如尼拘類
　所貢上寶蓋　　周匝垂真珠
　一一其寶蓋　　二萬有五千
　如是獻世尊　　須臾間悉辨
　以黃金衣服　　賜遺諸菩薩
　莊嚴于佛道　　具足普周遍
　二萬五千人　　諸億百千眾
　眾菩薩億黨　　無能計數者
　無央數億垓　　其載數如是
　悉從東方來　　南方西亦然
　北方上下方　　四隅亦如是
　一切諸世界　　目悉遙睹之
　世護諸圣主　　其色紫磨金
　世尊住于彼　　晃晃奮光明
　諸菩薩等類　　各從本土來
　童子寶網者　　供養此學士
　當爾集會時　　所敬不可議
　世尊勸安將　　人上世師子
　于諸天龍神　　人民高位者
　如今住佛前　　一心而奉敬
　往世亦如是　　供如江河沙
　其聞此佛經　　童子寶網行
　其三昧正定　　不退轉至佛
　所得功德報　　不可稱限量
　持斯經典者　　福無以為喻
　十方諸佛土　　尚可知其數
　水火及風種　　地可盡極知
　若持此經者　　嗟嘆說其限
　不能盡究福　　功德之多少
　比丘比丘尼　　及清信士女
　諸天摩睺勒　　聞是經典者
　眾生悉集會　　不能稱其德
　血脈不損耗　　入火火為冷
　七日專惟是　　奉修佛道行
　亦供養菩薩　　奉經當如是
　其欲一毛厘　　執持千世界
　擎之以手掌　　億劫不舍置
　若于后末世　　以如是像經
　廣為他人說　　疾成尊覺道
　能為他人說　　是為未曾有
　佛道不可限　　譬喻難遍數
　然于后末世　　外道異學人
　聞佛師子吼　　必當共諍訟
　其有奉敬佛　　世護演光明
　于后將來世　　聞經甚謙恭　

佛告童子。若有佛剎中三品眾生。共和同心志于佛慧。設復有人供養此等。無央數劫如江河沙。以貢上佛一心無二。造立精舍極令廣大如大千界。以天栴檀而合成之。一精舍里興造講堂計有億數。一一講堂施億千榻。一一床上重布好衣柔軟。百億紫磨金寶以為床榻。使大神圣住在世間。以此床榻而供養之。竟恒沙劫滅度之后。為一一佛各起塔廟。亦如江河沙不可計億。為一一佛所起塔廟七寶合成。大如三千大千世界。極高巍巍極于上界三十三天。一一塔廟所供養蓋。數如江河沙。億百千垓諸真珠貫垂著四面。億千繒幡跱立諸幢。亦如江河沙。眾寶校飾鼓諸伎樂。一塔廟豎天上柱。諸柱羅列億百千垓。而見供養所設如是。一佛世界所興塔廟幢蓋香花。如是奉事江河沙劫。若聞是經一偈之頌。不懷猶豫頒宣咨嗟。一安住名號福過于彼。并供養吾為天中天。能持奉行不毀禁戒。若有明者聞三昧名。得見諸佛如江河沙。亦能恭敬消息承事。諸兩足圣威神無極。講說經典常無放逸。無數億劫未曾忘失。其有曾見過去世吼為說尊經殊異道王。是等末世聞之乃悅。宿從世尊更已啟受。棄捐結網瑕穢之垢。除諸惡行如糞不凈出于貪欲。名曰有目。習樂閑居常無馳騁。其人本在維耶離城。以曾聞佛說是經時。自歸如來及見寶網。于后末世乃持是經。如我所教為弟子說。其行尊妙功德茂盛。愍傷眾生開度諸流。于后末世乃持是經。供養諸佛不可稱計。是等之類于后末世乃持佛法。若億千劫凈修梵行在于世間。行不可計積累功德。于后末世聞此經者。福超于彼無能限量。啟受經典精思無底。游諸佛土不可計會。見諸正覺講無限法。見阿彌陀阿閦如來。其欲睹此諸人中導離垢光[火*僉]師子月英。然后末世當持此經。若復欲見彌勒如來無垢大圣師子英如來。如光明尊亦復如是。然后末世當持佛法。順如是比尊妙經典。今者如來為寶網說。自于后世當奉行之。無得住立放逸之地。不毀禁戒常無放逸。于后世時當奉行之。仁壽終時當速往生上方世界無量光明最勝佛土。世界名曰為寶君主。彼壽終已當久逮尋見彌勒正覺。佛說如是。童子寶網。四萬億菩薩彌勒菩薩等。六十億阿羅漢。九十億諸天世人阿須倫。聞佛所說莫不歡喜。作禮而退佛說寶網經
