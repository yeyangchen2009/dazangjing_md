　　No. 432

佛說十吉祥經

　　　　失譯人名今附秦錄


如是我聞。一時佛在羅閱只耆阇崛山中。與大比丘眾千二百五十人菩薩五千人俱。爾時世尊與無央數百千人。前后圍繞而為說經。時大會中有一大士名離垢蓋。承佛威神即從座起。偏袒右肩右膝著地。叉手合掌前白佛言。今可現有諸佛世尊如來至真等正覺。若有善男子善女人求佛道者。聞其名號受持讀誦。疾得不退轉于無上正真道。佛告離垢蓋太士。善哉善哉。族姓子。乃能作是問。多所利益。有族姓子。東方去此度一恒沙數諸佛世界。有世界名方莊嚴。其剎有佛名大光耀如來至真等正覺。今現在說法。復有族姓子。東方度二恒沙數諸佛世界。有世界名諦勝諸勝。其剎有佛名慧燈明如來。有世界名金剛。其剎有佛名大雄如來。有世界名凈尊住。其剎有佛名無垢塵如來。有世界名金光明。其剎有佛名上像幢十蓋王如來。有世界名大威神。其剎有佛名威神自在王如來。有世界名香熏。其剎有佛名極受上影王如來。有世界名寶嚴。其剎有佛名內寶如來。有世界名海燈明。其剎有佛名大海如來。有世界名十力燈明。其剎有佛名十力現如來。當知離垢蓋。若善男子善女人求佛道者。恒邊沙剎滿中七寶持用布施如來正覺。若善男子善女人。聞此佛名受持諷誦執在心懷。于大眾中為人廣說。此之功德過前功德。重欲解義而說偈言

　如恒邊沙　　諸佛世界　　滿中七寶
　持用布施　　若有得聞　　諸佛名號
　信樂不忘　　功德過前　

　若聞諸佛名　　諷誦莫忘失
　其人不宜疑　　言我不成佛
　六通無窮盡　　至于無數劫
　其身當金色　　相好以莊嚴
　若持佛名號　　過于十億劫
　疾得成正覺　

佛說經竟。離垢蓋大士諸菩薩等。天龍鬼神及世間人。咸皆歡喜頂受佛教佛說十吉祥經
