　　No. 503

比丘避女惡名欲自殺經

　　　　西晉沙門法炬譯


如是我聞。一時佛住舍衛國。祇樹給孤獨園。時有異比丘。在拘薩羅人間。住一林中。時彼比丘。與長者婦女。嬉戲起惡名聲。時彼比丘。作是念。我今不應共他婦女起惡名聲。我今欲于此林中自殺。時彼林中。止住天神作是念。惡不善不類。此比丘不壞無過。而于林中。欲自殺身。我今當往方便開悟。時彼天神。化作長者女身語比丘言。于諸巷路四衢道中。世間諸人。為我及汝。起惡名聲言。我與汝共相習近。作不正事。已有惡名今可還俗共相娛樂。比丘答言。以彼里巷四衢道中。為我與汝起惡名聲。共相習近。為不正事。我今且自殺身。時彼天神還復天身。而說偈言

　雖聞多惡名　　苦行者忍之
　不應苦自害　　亦不應起惱
　聞聲恐怖者　　是則林中獸
　是輕躁眾生　　不成出家法
　仁者當堪耐　　下中上惡聲
　執心堅住者　　是則出家法
　不由他人語　　令汝成劫賊
　亦不由他人　　令汝得羅漢
　如法自知已　　諸天亦復知　

爾時比丘。為彼天神所開悟已。專精思惟。斷除煩惱。得阿羅漢比丘避女惡名欲自殺經
