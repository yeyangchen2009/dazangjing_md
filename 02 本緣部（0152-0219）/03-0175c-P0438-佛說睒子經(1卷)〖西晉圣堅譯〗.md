佛說睒子經

　　　　姚秦三藏法師釋圣堅譯


聞如是。一時佛在毗羅勒國。與千二百五十比丘及眾菩薩國王大臣長者居士清信士女不可稱計一時來會。佛告諸比丘。皆處定意聽。我前世初得菩薩道時。戒行普具精進一心。修集智慧善權方便。功德累積不可稱計。諸天龍鬼神帝王人民無能行者。阿難聞佛言。更正衣服長跪叉手白佛言。愿欲所聞。佛告阿難。乃往過去無數世。時有菩薩名曰一切妙行慈仁惠施救濟群生。常行四等心。度世危難。育養苦人。在兜率天上教授天人。常以晝夜各三時定意思惟三昧。照觀十方天下人民善惡之道。知有父子孝順父母奉事三尊。恭順師長修諸功德者。常以天眼遍觀五道。時有迦夷國。中有一長者孤無兒子。夫婦兩目皆盲。心愿入山求無上道決。修清凈志信樂空閑。菩薩念言。此人發意欲學妙道。而兩目皆盲目無所睹。若入山中或墮溝坑。或逢毒蟲所見危害。若我壽終為其作子。供養父母終其年壽。于是菩薩壽盡。即便下生盲父母家為其作子。父母歡喜愛之甚重。本發道意欲行入山。以生子故便樂世間。子年十歲號曰睒子。至孝仁慈奉行十善。不殺不盜不淫不欺。不飲酒不妄言。不綺語不嫉妒。信道不疑晝夜精進。奉事父母如人事天。言常含笑不傷人意。行則應法不望傾斜。于是父母即大喜悅無復憂愁。至年過十歲。睒自長跪白父母言。本發大意欲入深山志求空寂無上之道。豈以子故而絕本愿。人居世間無常百變。命非金石對至無期。愿如本意宜本先志。自隨父母俱共入山侍養之。宜不失時節。父母報睒言。子之孝順天自知之。不違本誓便當入山。睒即以家中所有之物。皆施國中諸貧窮者。便與父母俱共入山。睒子至山中。以蒲草為父母作屋施置床褥。不寒不熱恒得其宜。適入山一年眾果豐美食之香甘。泉水涌出清而且涼。池中蓮華五色精明。栴檀雜香樹木豐茂。香倍于常。風雨以時不寒不熱。樹葉相接以障雨露。蔭覆日光其下常涼。飛鳥翔集皆作妓樂之音。以娛樂盲父母。師子熊羆虎狼毒蟲。皆自慈心相向無驚害之心。皆飲水啖果無復驚怖之心。獐鹿眾鳥皆來附近。與睒音聲相和以娛樂盲父母。睒至孝仁慈無有過。蹈地常恐地痛。天神山神皆作人形。晝夜慰勞三道人。一心定意無復憂愁。睒常與父母取百種果蓏以食父母。父母時渴欲飲。睒著鹿皮衣提瓶行取水。麋鹿飛鳥亦復往飲。不相畏難。時迦夷國王入山射獵。王見水邊有麋鹿飛鳥。引弓射之。箭誤中睒。睒被毒箭甚痛。便大呼言。誰持一毒箭射殺三道人。王聞人聲。下馬往到睒前。睒謂王言。象坐牙死。犀坐角死。翠坐毛死。麋鹿坐皮死。今我死無牙無角無毛無皮肉不可啖。今有何罪橫見射殺。王言。卿是何人。被鹿皮之衣與禽獸無異。睒言。我是王國中人。與盲父母俱來學道。二十余年未曾為虎狼毒蟲所害。今便為王箭所射殺之。當爾之時。山中大風暴起吹折樹木。飛鳥禽獸師子熊羆虎狼毒獸皆號呼動一山中。日無精光流泉為竭。眾華萎死雷電動地。時盲父母即自驚起曰。是何變異。睒行取水經久不還。將無為毒蟲之所害耶。禽獸悲鳴音聲號呼。不如常時。風起四面樹木催折。必有災異。王時怖懼。大自悔責。我本射鹿。箭誤傷中射殺道人。其罪甚重。坐貪少肉而受重殃。我今以一國財寶宮殿妓女丘郭城邑。以救子命。時王便前以手拔睒胸箭。箭深不可得出。飛鳥禽獸四面云集。悲鳴呼喚動一山中。王益怖懅支節皆動。睒言。非王之過。我自宿罪所致。我不惜身命。但憐我盲父母年既衰老目無所見。一旦無我亦當終歿。以此懊惱酷毒耳。當爾之時。諸天龍神皆為肅動。王便重言。我寧入泥犁中百劫受罪。使睒身活。長跪向睒悔過。若睒命終我當不復還國。便住山中供養卿盲父母。如卿在時勿得為念。天龍鬼神皆當證知。我不負此誓。睒聞王此誓。雖被毒箭心喜意悅。雖死不恨。以我父母累王供養。王當罪滅得福無量。王言。卿語我父母處。及子未絕吾欲知之。睒即指示。從此步徑去是不遠。自當見草屋。父母在其中止。王徐徐往勿令我父母驚動怖懅。以善方便解語其意。王當為我上白父母。我無常今至當就后世。我不惜身命。但憐我盲父母。年已衰老目無所見。一旦無我無所依仰。以此懊惱自酷毒耳。我死自分宿罪所致無可得脫。今自懺悔。從無數劫有身以來所行眾惡。于此罪滅。愿與父母世世相值不相遠離。當令父母終保年壽勿有憂患。天龍鬼神常隨護助災害消滅。所欲應意無為自然。王將數人詣父母所。王去之后睒奄死矣。百鳥禽獸四面云集皆大號呼。繞睒尸上舐是胸血。盲父母聞此音聲益怖彷徉而住。王行駛疾觸動草木肅肅有聲。父母驚言。此是何人非我子行。王言。我是迦夷國王。聞盲道人在山學道故來供養。盲父母言。枉屈大王來相慰勞。遠臨草野。王當疲極體安隱不。宮殿夫人太子官屬皆安善不。風雨和調五谷豐不。鄰國人民不相侵害耶。王答道人。得蒙尊恩常自平安。又更問訊。在此山中勞大勤苦。樹木之間甚難為止自安隱不。盲父母言。蒙大王恩常自安隱。我有孝子名字曰睒。常取果蓏泉水無乏。我有草席王可就坐。果蓏可食。睒行取水正爾來還。王聞盲父母言。又大傷心涕泣其言。我罪實重入山射獵。遙見水邊有諸群鹿。引弓射之。箭誤中睒道人。子睒已被毒箭其痛甚酷。今故自來語道人耳。父母聞之舉身自撲。如太山崩地為大動。號哭仰天自陳訴言。我子睒者天下至孝無有能過。蹈地常恐地痛。有何罪故而射殺之。向者大風卒起吹折樹木。百鳥悲鳴皆大號呼動一山中。我在山中二十余年。未曾有此災異之變。而我子睒取水不還恐當有故。諸神皆驚肅肅而動。母便涕哭不肯復止。父言且止。人生世間無有不死。無常對至不可得卻。但問王。睒為射何許。今為死活。王以睒語向父母說。其盲父母聞王此語。又大感絕。一旦無子俱亦當死。大王。今者牽我二人往子尸上。王即牽盲父母往到尸上。父抱其頭。母抱兩腳著膝上。各以兩手捫摸睒箭。仰天呼言。諸天龍神山神樹神。我子睒者天下至孝。是諸天龍神所知。我年已老目無所見。身代子死睒活不恨。于是父母俱共誓言。若睒至孝天地所知。箭當拔出。毒痛當除。睒應更生

于是第二忉利天帝座即為動。以眼見此二盲道人抱子號呼。乃聞第四兜率天上。釋梵四王從天上來。如人屈伸之頃。來住睒前。以神妙藥灌睒口中。藥入睒口箭拔毒出。更生如故。父母聞睒已死更生。兩目皆開。飛鳥走獸皆大歡樂之音。風息云消日為重光。流泉涌出清而且涼。池中蓮華五色精明。栴檀雜香樹木光榮。香倍于常。時王歡喜不能自勝。禮天帝釋。還禮父母及子睒者。愿以一國所有財寶。俱上道人自相供養。令我罪滅永無有余。睒語王言。欲興福者。王但還國安慰人民當令奉戒。王勿射獵橫殺無辜。身不安隱壽終當入泥犁之中。人居世間恩愛暫有。別離長久不得常在。王宿有福今得為王。莫憍自在。以自在故造無量惡。后入惡道悔之何益。王答如教。隨王獵者。見睒死已得天神藥死而更生。父母眼開神變如是。悉奉五戒修行十善。死得生天無入惡道。佛告阿難諸來會者。宿命睒者吾身是也。盲父者閱頭檀王是。盲母者今王夫人摩耶是也。迦夷國王者阿難是。天帝釋者彌勒佛是。佛告阿難。吾前世為子仁孝。為君慈育。為民奉敬。自致得成為三界尊。佛說經已。時諸菩薩比丘比丘尼優婆塞優婆夷莫不歡喜。作禮而去

佛說睒子經
