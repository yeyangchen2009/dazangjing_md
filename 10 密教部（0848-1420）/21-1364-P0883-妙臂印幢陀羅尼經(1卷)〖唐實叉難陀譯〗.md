　　No. 1364 [No. 1363]

妙臂印幢陀羅尼經

　　　　大唐于闐三藏實叉難陀奉　制譯


如是我聞。一時佛在雞羅娑山諸獸依處妙宮殿中。與大比丘眾千二百五十人。又與無量菩薩摩訶薩俱。文殊師利法王子而為上首。靡不皆如童子之形。并賢護等十六丈夫

爾時世尊以正念智。為諸天人演說法要皆令歡喜。時大梵王及諸天龍夜叉乾闥婆阿修羅迦樓羅緊那羅摩睺羅伽人非人等。各起合掌前白佛言。世尊有諸眾生。由造種種罪惡業故。應墮地獄餓鬼畜生。閻魔羅界備受眾苦。唯愿世尊大悲。為說除滅如是苦惱方便。令彼眾生皆得解脫諸惡道難。時觀自在菩薩摩訶薩。復與無量持咒大仙前后圍繞。頂禮佛足白言世尊。惟垂愍念以善方便救諸世間。佛言善男子。有陀羅尼名妙臂印幢。若能常念誦習思惟。速得除滅五無間罪。富貴安樂大姓家生。爾時世尊即說咒曰

怛侄他迦(居伽反下同)啰迦啰(一)枳利枳利句嚕句嚕(三)娑啰娑啰(四)徙唎徙唎(五)蘇嚕蘇嚕　薩婆佛陀阿婆盧枳帝(七)陀啰陀啰(八)達摩阿婆盧枳帝(九)蔗啰蔗啰(十)僧伽阿提瑟恥帝(十一)跋啰跋啰(下啰字長聲)阿佞迦(十二)佛陀俱胝婆瑟低(十三)[打-丁+親](初覲反)那[打-丁+親]那(十四)薩婆阿跋啰那(去聲)儞寐(十五)薩婆毒佉阿婆那(去聲)耶(十六)勃囇多勃囇多(十七)侄曬多侄曬多(十八)怛吒(搩迦反)怛吒(十九)薩普吒耶(余河反)薩普吒耶(二十)薩婆阿跋啰那阿播耶(二十一)突揭帝寧(二十二)蘇婆呵(二十三)

善男子此陀羅尼。恒河沙等諸佛所說。阿難佛世難遇人身難得。受持此咒轉復為難。善男子我念往昔。毗婆尸佛次第乃至迦葉如來。咸為我說此陀羅尼。普欲安樂諸眾生故。于諸佛所皆親聽受。爾時世尊說此咒已。觀自在菩薩摩訶薩等。及天龍八部一切眾會。聞佛所說皆大歡喜信受奉行

妙臂印幢陀羅尼經
