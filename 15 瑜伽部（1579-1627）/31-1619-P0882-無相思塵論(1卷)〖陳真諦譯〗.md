　　No. 1619

無相思塵論

　　　　陳那菩薩造


　　　　陳西印度三藏法師真諦譯


　若說鄰虛　　是根本因　　不似起故
　非境如根　　識似聚起　　不從彼生
　聚無有體　　譬如二月　　由此二義
　外物非塵　　有說鄰虛　　聚成萬物
　識似彼起　　故立為塵　　鄰虛體相
　若是實有　　識不似故　　非境如塵
　鄰虛若塵　　則識無別　　若言相異
　則識不同　　異相在假　　故體非真
　鄰虛體量　　眾處無別　　若除鄰虛
　萬識不起　　是故萬物　　悉是假名
　于內塵相　　如外而顯　　立為識塵
　識似現故　　是識緣緣　　隨生決定
　共立功能　　令次第起　　二根共生
　勝能為根　　于識無礙　　更互為因
　勝能為塵　　互生無始　

若有人執眼等六識。緣外境起。是人或分別鄰虛為境。是識因故。或分別鄰虛聚為境。似聚識起故塵者何相。若識能了別其體相。如其體相識起。是故說此名塵。鄰虛無此事。若鄰虛實是識因譬如五根。是故鄰虛非塵。若爾鄰虛聚應是境。如聚識起故。雖復如此如其相起。識不從此生。是故聚亦非塵。何以故。若塵能生識。似其體相可信為塵。何以故。可說此塵為識生緣故。聚者則不如此。非實有故。譬如二月由眼根亂。識似二月起二月非。識境界實無有故。聚亦如此。離鄰虛無有實體故。聚非識境界。是故外塵。由此二義非識境界。一一分不具故。有諸師說。是鄰虛聚集成萬物。有多種相具足。立此為境界。何以故。有別相能生證智。非但鄰虛及鄰虛聚。是故于鄰虛及鄰虛聚中。有相為六識作境鄰虛相者非塵。譬如堅等。鄰虛中有堅濕熱動觸。此物實有非眼識境界。眼識不如其起故。鄰虛中萬物亦如此。何以故。鄰虛者于萬物中若生識。是識則無差別。以萬物中鄰虛無有異故。若汝言由相差別故生識異。瓶等諸物相貌不同。緣此相故起識有異。是義不然。何以故。如此相貌差別。于瓶等假名物中。不無于鄰虛。實物中則無鄰虛。體量不異故。于萬物中鄰虛體量。所謂圓細無有差別。是故萬物相貌非是實有。是假名有。是假名相者。謂瓶等諸物。若除鄰虛。似瓶等識不生故。實物者。若析相應法似實物識不滅。如未析時。于瓶中五塵識生。析竟五塵識亦不滅故。五塵等是實有由此鄰虛及聚。萬物不能生識。是故外塵非識境界。若爾何法名塵。于內塵相如外顯現。是名識塵外塵實無所有。于內識中眾生亂心分別故。起六塵分別。此分別如在于外。如此顯現。是四緣中名識緣緣。以是識體相故由此識生故。所以者何。是識作內塵相。從內塵生。具二法故。是故內塵名境界。問曰。如塵起識是亦可然。內塵是識一分共一時起。云何得作緣緣。答曰。立緣緣者。識緣此生無有二故。緣者或一時共起。能成余法從他生。決定隨逐生不生故。問若次第生所緣能緣相云何。答曰。若因在前果在后。果隨因因不隨果。若因有果必有。若因無果必無。果隨因或有或無。是名因果相。復次為安置功能次第故。立所緣能緣。是似塵識次第起為生。似果起功能生識相續。問曰。若內塵是識。緣緣是緣生。經當云何釋經言依根緣色眼識得生。廣說如經。答曰。功能體相能共造果。說名為根。問根者體用云何答勝能為體。此體因何法可比度知。有由生自果故。是其勝能可得了別。非有四大色此功能于識中無有妨礙。此功能在識中離識。其體不可顯示。如我所立根與汝所立根。同功能為體。此有何異。如此功能及似塵相。更互為因。如此功能及似塵相生從無始來悉爾。依功能說名根緣內塵相名境。是亂識不可言其相。得生此法更互為因亦無有始。何以故。或功能成熟故起似塵識。或似塵識故功能得成。識者或異二或不異二或不可說。如此內塵具二法故可為識境

無相思塵論
