　　No. 1717 [cf. Nos. 262, 1716]

　　釋簽緣起序

　　　　君山除饉男普門子屬辭


四教成列。開合之旨。蘊乎其中。十子既往。幽贊之功。在人方絕。惟三轉遂周。一乘載導。經文顯而約。玄記博而深。后進難窺。蒙求尚壅。不遠而復。存乎其時。我哲匠湛然公當之矣。公孩提秀發。志學名成。淵解得于自心。博贍振于先達。無適不可以虛受人。洎毗壇以至于國清其從如云矣。間者島夷作難。海山不寧。徇法之多。仄身巖宇。或謂身危法喪。莫如奉法全身。僶俯遂行。暴露原野。是樂法者請益悅隨。且法實無邊。身則有待。弘敷未暇。簽訪有憑。因簽以釋。思逸功倍。美哉洋洋乎。登門者肯綮未嘗。望涯者恥躬不逮。乘是以訓文其可廢耶。先德既詳雖大科不舉。諸生未達在小疑必疏。凡十卷。不忘于本以天臺命家。善繼其宗。以釋簽順學。信所謂觀象得意俾昏作明。永代不朽者也。普早歲在塵。后時從道。徒欲擊其大節。獨不愧于心乎。天王越在陜郛之明年甲辰歲紀月貞于相

法華玄義釋簽卷第一

　　　　天臺沙門湛然述


昔于臺嶺隨諸問者簽下所錄。不暇尋究文勢生起。亦未委細分節句逗。晚還毗壇輒添膚飾裨以管見。然所記者莫非述聞兼尋經論。但識用暗短而繁略頗馴。呈露后賢敢悕添削

私記者。章安尊者于江陵自記大師所說。不與他共故名為私。緣起者述所記之興致序教法之所由。此中先序師德及傳述之意名為總序。次正序玄文不過五義及本跡奧旨。初序分二。初序師德。次幸哉下明傳述之意。初文又二。初列十德。次唯我下結歸我師。初十德中初云大法者。通指佛教以為大法。東漸者自漢明夜夢迦竺初臨。洎乎隋文御宇臺衡誕應。諸有習禪義。解翻譯之徒漸被此方弘宣教法。僧史所錄未有不曾聽講自解佛乘。佛乘者即是今典永異余教。不同三五七九等乘。仍開會之使歸乎一極故云佛乘。言僧史者如宋文宣王記室王簡棲所集百卷。如俗史書左史記事右史記言。禮云動則左史書之言則右史書之。凡所集者不出言之與事。今亦例之故云僧史。又嘉祥皎法師所集高僧傳十三卷開為十科。終無不聽自解如天臺大師。此不聽自解即是今文十德中之一也。及從縱令已下九德并在大師別傳。章安撮之用序師德。初德之中詎者正云無也。下之九德德德之中皆云縱者。謂與而言之縱有第一終無第二乃至第十。故下結云唯我智者具諸功德。發悟者謂于大蘇法華道場三昧開發悟解一乘代受法師。講金字大品。陀羅尼者此云總持。從三昧起以證白師。師云此是法華前方便陀羅尼。縱具定慧者發悟屬慧入定是定。盛席者盛弘定慧二法。謝遣等者自省不能益他為謝。推眾不受曰遣。隱居華頂佛壟唐溪避世等者。舍名利為避世進己道為守玄。陳少主再敕頻迎隋文帝有敕請住故云被征為二國師。太極殿者。陳朝正殿名為太極。三禮者陳少主敕云國家一年舊有仁王兩集。仰屈于太極殿開講。法式處分一聽指揮。初開法筵主上親于眾中三禮。天子為萬乘之主故云萬乘屈膝。言萬乘者論語包氏引王制云。古者井田方里為井十井為乘。百里之國適千乘也。諸侯之國千乘天子之國萬乘。故云萬乘之主。道俗等者。百高座為道百官為俗。玄悟法華圓意者。五義釋經統收五味故名為玄。非兼非帶開廢諸典名為圓意。樂說辯如止觀第一記。晝夜等者。舉譬也。如懸河流瀉晝夜不竭。此之十德通舉悟解弘經之相。故初德云自解佛乘。最后德云晝夜流瀉。諸有托胎靈瑞誕育征祥髫齔精誠從師訪道臣主珍敬緇素歸心臨終示相滅后應驗具如別傳。次傳述中分三。初述嘆所受功微。次并復下正明傳述以益當。三或以下述己添助以勸信初自斤己名謙恭所學。幸者自省之詞。建業亦云建康。即晉宋等稱為業都今江寧是也。舊稱揚州。隋滅陳后移揚州名額過京江北。江陵即荊州也。故下句云荊揚往復途將萬里。將猶當也。謂依俙仿佛將一萬里。漢南曰荊自漢南至衡山之南。江南曰揚自京江至南海已來。臺嶺鶴林具如止觀第一記。非但未聞不聞等者嘆恨不聞者絕分。如止觀禪門凈名疏等各有余分說未終者名為不聞。亦乃已去謙己聞者未能盡意。卷舒鉆仰者章安總嘆。再治再讀理堅意高。如孔子諸弟子嘆孔子智深。如窺其宮墻鉆之彌覺其堅仰之彌覺其高。如飲大河水飽腹而歸不測深淺。猶恨緣淺下明私記緣起。今雖欲記但恨一聞而已。屬大師滅度不獲重聞。咨決無從如犢思乳。并復推念者。自惟及念彼故云并也。自惟不足念彼未聞。若不記其所聞念彼當來有不聞佛乘之苦故云可悲。若樹若石等者。如涅槃雪山童子。聞半偈已傳于石壁。又如今經隨喜品初隨其所聞聚落田里為父母宗親隨力演說。聿循也。圣典者依今經及大經等皆令傳授。甘露門者實相常住如天甘露是不死之藥。今釋妙法能通實相故名為門。初總序竟

次正序玄文總有三序。初一是大師別行經序。次私序王去是記者所序。三此妙法去玄文本序。初中云王字去聲。謂起也初也。序起眾文之始故云序王。就初序為二。初總攬五義以釋名。次記者下。就總名以別解。初文又三。初釋妙法次釋蓮華。三釋經。初文又二。先妙次法。下文廣釋先法次妙者從義便故。今既略解且從名便。初釋妙者。但舉一不思議則已簡于可思議也。彼止觀為成觀故乃以相待為可思議粗。唯一絕待為不思議妙。今則不爾。圓中約時待絕俱妙。余味約部或妙或粗。若前三教時之與部一向為粗。至法華被開方稱為妙。止觀相待義似于別故判為粗。今此妙名兼于本跡。彼文妙觀獨在于圓。雖異而同細尋可了。下文廣釋不俟多云。次釋法者。略舉界如。具攝三千。廣如后釋。妙嘆于法法秖是妙。權實之言兼于施等三義不同。譬中復論故未別出。次釋蓮華又為六。初總立。次用譬意。三從一為下別釋。四是以下結法譬先后以明法譬意。五蕩化城下探取經旨以顯法譬。六一期下總結用譬本意以示結歸。初文者。妙法不出權實故蓮以譬實華以譬權。次意者。良者發起之端。何以立華譬法為難解法故。假謂假藉。彰猶顯也。若非蓮華無以顯于妙法故也。譬之所顯曰況。具顯本跡十妙十粗。總含因果體宗用三故云乃多。今此序文未暇廣述。略況本跡以攝多途。擬亦譬也。所對前后。秖是本跡二門各十四品。前三后三故云合六。次廣釋中二。先跡次本。一據經文次第故爾。二據化儀必先垂后拂。三據機緣則先淺后深。若以華譬于跡蓮譬于本。未可辨其前后。何者。從本垂跡則本前而跡后。由跡顯本則跡前而本后。約機雖爾。約佛終以本居于初。則蓮前而華后非譬次第。然望劫初種子皆從化生等。是化生蓮之與華皆可為始。故并順二義跡中權實取譬蓮華跡亦非實。無以施權非權無以顯實。然終以理實為本而一體權實前后同時。蓮華前后比說可知。今從事說現蓮為譬。以順譬故先施后開。又先開后廢亦且順喻。據其法體開廢俱時。此據最后開廢而說。若中間迭廢。則唯廢無開非今喻意。具如下說。今初云為蓮故華者。約時且寄華嚴頓后而說。頓中之別理實教權且置未論。鹿苑施小方等般若已為開廢而作方便。如此說者且在于小。若約教者通前四時三教皆權二乘唯在法華。菩薩處處得入。而今文引且從引小小難引故。故寄說之。知第一寂滅約佛自行自行即是理實。以方便力故正明施權。應云為五比丘說。文中略者為欲即說施權意故。即以下句種種之言兼之。從雖示下明施權意也。雖復施權本為于實。種種道者即兩教因人別教教道。五時八教故云種種。次明開者。指實為權權掩于實名方便門閉。今指權為實于權見實名方便門開。示謂指示示其見實之處故云也。第三廢者舍是廢之別名開已俱實無權可論義當于廢。權轉為實所廢體亡。若留逗后緣復屬于施非此中意。若爾開廢何別。答約法乃開時即廢約喻必義須先開。若爾法喻差違何成喻法。答據理似與喻有違。據事似先開后廢。如先示方便即是真實。既識實已永不用權若約理者開廢俱時。開時已廢故也。次又蓮下。本中譬者。初句總標次從本下正明垂跡。跡依于本者示跡不孤立。即垂跡之意本擬顯本。是故今云跡依于本。跡非究竟。文云下。引證者。初先明本。言若斯者指壽量塵點。但教下正明垂跡。作如是說者總舉所說。我少等者別示說相。十九喻城三十成道。不說爾前故云我少。次開跡中引文初述迷跡故云皆謂。我成佛下正明開跡。不可具彰略云無量等。三廢跡者如后如前。引文中。初諸佛下引同。為度下正明廢跡。廢已無跡故云皆實。實秖是本權秖是跡。若辨同異廣如第七卷明。四結中云是以先標等者總結六譬。非蓮華無以譬于權實本跡妙法。非此妙法無以取喻于蓮華。如金剛經則喻先法后。今且順此故云是以等也。五以經旨釋者。一部之旨不出本跡。蕩化城者。譬前法譬。初蕩化城至記莂釋跡門也。從又發眾圣至鄰大覺釋本門也。且就跡門三周攝盡。三周次第。法說居初。今從屬對二喻先說。言化城等者。化城是導師權說。故經云今此大城可于中止。是故屬教。草庵是行者所執。故經云猶處門外止宿草庵。是故屬情。蕩執教本為除其滯情。遣滯情本令不執權教。化城述昔草庵譬現。時機不同故互舉耳。開方便者。開于五乘。初文是開方便三乘。從會眾善去是會人天小善。蕩是廢之別名。開廢會三同異之相具如下文本跡用中各有十義。又開方便近理故云妙理。對人天小行故云大乘。小行非不歸理方便亦入一乘。綺文互對其意恒通。理者單從體說。乘者從事以明。事以體為所依體必藉事方顯。人天本在于事從事開事為便。三乘已證權理從理開理易明。是以經開人天但云佛道。若開三乘乃云實相。若爾何故經文二乘卻云菩薩道等耶。答道名則通義理則局。局故二乘開已授八相記。人天但約過去通論。又若按位開者。二乘得在似位人天但在觀行。故授記二乘更經若干劫數供養。人天無此是故不同。同乘佛乘是故不異。上中下根等者。前蕩化城是為下根作宿世譬前廢草庵是為中根作譬喻說。前開方便。是為上根但作法說。三周說竟各授記莂具如疏文。三根互轉得利鈍名具如疏第四卷十門解釋。次又發下。本門。又二初正明開跡。次故增道下授記。初文者本門開其所覆故名為發佛及弟子名為眾圣。頭角聲聞本是菩薩如富樓那等。菩薩本是古佛如文殊等。并屈曲施設故云權巧。寂場已來為跡所覆今始拂之故曰顯本。昔未曾說故曰幽微。次授記者分別功德位至一生近于妙覺故名為鄰。大秖是妙。六總結中。始自寂場終乎鶴樹故曰一期。誘物入實故云化導。顯本為事圓開權為理圓。又化事已周名為事圓。本跡理顯故云理圓。不以余華為喻者以蓮華六譬。元譬本跡。故一代教法咸歸實本。非蓮華無以喻之故云意在于斯。斯此也。此謂本跡。三釋經字者五味教法并稱為經。故云都名具在第八故云如后。次就總別解者。從記者去章安釋大師序意然大師所序。似但釋名而已。意含別故章安所釋具體宗用。以釋名是總體等是別。別別于總總總于別。故于總中所釋兼具五章當知體等三章。秖是三德乃至秖是一切三法。故下文云釋名總論三法體等開對三法故總名中通冠一部。一部終始不出二門。是故二門以文心立號。如止觀發心初云積聚精要名之為心。今之法聚以本跡為要。又本中體等與跡不殊。故但于名以分本跡。余體宗用直釋而已。故章安述大師意得經文心故玄義五章莫過本跡。如釋妙字本跡各十。本跡二體其理不殊。昔日因果名為本宗。中間今日所論因果名為跡宗。本跡二用不論粗妙及以廣狹但據近遠以判。本跡教相但是分別權實久近相耳。故知經心不過本跡。仰觀本跡之旨三世設化文義冷然。冷謂冷冷覽而可別妙法已去。牒前序文以示五義。故知敘名通冠始末。如前一序但敘于名。體等三義。合在名中體既屬理理豈無宗。一乘屬宗宗豈無體蕩化是用且據實邊。據理立化亦在用攝。尋文可見

從私序王去章安私序。又為二先序。次釋序。初又為二先譚始末次釋經題。大師序中總以經題含于始末。大師從義題中義必含于體等。章安從說說必體等與釋名異文義因依故復重釋。初文者。法譬二周略而不敘。且寄宿世以為興致。法譬二周得益之徒莫非往日結緣之輩。以退大流轉故惑寂理而耽無明酒。以失大悲心故迷妙因謂生死曠遠。世尊憐愍接其小機小尚昧初故猶倒惑。觀宿種故體業付財。妙行復初故現瑞駭動。故此序中愍斯之言其意該括。初言夫者發語之端。理絕等者既開顯已絕偏圓名。為形華嚴方等般若偏圓對明。往結法華絕待之緣今寄圓珠而譚絕理。極非等者。然一極至理非凡小之近非佛果之遠。托五百由旬引化城之近說寶渚之遠。極會等者。凡譚圓說遠為接近廢偏。若冥真契極事理寂然。化周為事寂。顯實為理寂。又寄圓珠以顯理。冥其理故為理寂。托寶所為譚事。會其事故為事寂。此之二解義意大同。寶渚本為廢于化城化城若廢名化儀畢。衣珠本譬昔聞實相實相若顯名契寂理。此明中間已入實者。而不寂者去明退大后流轉五趣。耽障中道微細無明故失于大志。復耽現行粗欲無明忘本所受。迷涅槃道去明流轉后忻樂小乘。如人迷故謂東為西則東西俱失。三德涅槃即理而具。謂理為遠背大取小則大小俱迷。謂大為遠為迷大。謂小為極為迷小。圣主去明今日開顯。先以四味調熟來至法華。跡序四華六動先表四位六番。至流通中變土地裂表顯實相。實相通被故云一切。睹瑞聽法故云見聞。從發秘密去次釋經題。初妙法兩字通詮本跡。蓮華兩字通譬本跡。今以久本喻蓮。會圓譬華。發秘密等者發者開也。昔秘而不說故部皆屬粗。昔權實相帶權實隔異是故不明權實正軌。本果久成但為跡覆。今但指本名之為顯。法是現在受者計異故須會之。位猶在因故名為道。聲為佛事且據佛世。義通滅后。故名為經。色唯滅后故且置之。前大師序云有翻無翻指第八卷。初則唯在于色次則遍于六塵。故大師序意一往似局而實通。章安序意一往似通而猶局。圓詮之初等者。且從跡說。具存應云本跡詮初。前大師序不釋序品第一者。雖在題名之下自屬品之次第。非題中之義故缺不論。故玄文末亦不釋之。至疏文初方乃略解。章安承便故略論之。序類相從等者。一往亦且釋品所以。若有品之由具在文句。此不合論。眾次等者二十八品生起不雜生起非一。故云眾次。于中最初故云之首。第一可知。譚記者恐誤應云譚托。謂托寶所譚理極也圓是妙之別名。極是妙法之果。今寄果法以嘆妙。如經唯佛能知故云敘名。作此敘字者敘謂敘述申作者之意。作此序者序謂庠序。如六瑞等為正說庠序。此非今意故不書之。會冥者謂得經體也。通則遍為諸法諸經諸行等體。別則唯在因果所取見于實相方名得體今置通從別故云會冥。以會冥故名宗家體。聞法系珠是為圓因。得記示珠名為圓果。故以珠敘宗。又若論珠體非系非示。還約于珠以論系示故成體家之宗。化周理顯法華之力故云俱寂是敘用也。良以權實雙運故調機入寂乃成于宗家之用。四華六動居一經之首故云敘教。通序別序咸皆敘教。通由通漫故略通從別。別序具五余四尚寬。現瑞表報其相最切。就六瑞中余四尚寬。未若四位天華六番破惑動地。教意在此故略引之。前開方便門引意故爾。本跡但是遠近之異。大師所釋其義已顯故云可知。次從此妙法去一序是譚玄本序。得下文意此序不難于中亦二。初序次釋。初文者為三。初敘有經之由次正明今經。三所言下釋題。初由本證故能說之。跡中雖說推功有在故云本地。文云下引跡證本。約自證邊無法可說。三世下通舉證同。次文云下正明說經。復先引文。以內證故而為他說。大事下明說本意意在佛乘故舉始終意在佛慧。中間調斥非佛本懷故云助顯。次今下正說。次釋名中初釋妙字。次又妙下釋法及蓮華并經皆以妙字冠之。以無非妙故爾。釋中亦約一題之內而四義存焉。六喻敘用者如下文云。跡中斷權疑生實信為用。本中斷近疑生遠信為用。故下文明本跡各十義不同。甘露是理。教是理門。故云甘露門也

次正釋五重玄義者。先列次釋。釋中先判次正釋。初判中二。初列次判。判中又二。初通約諸經次正約今經。初文三。初釋名。次如此下出體。三例眾經下引例。初二可知。三舉例中云例眾經之初等者。舉經初通序五義以為例釋。問阿難。既同。云何人異。答具如疏文四種阿難余意可見。次約今經通別中為五。初釋名。次辨異。三出體。四引例。五簡示。初云通者共義者。七義共釋五章。各者五義不相雜亂。次辨異者。雖有通別同釋一經故云專在一部。余文可知。次正釋中先通次別。初通中四。初標。次一下列。三對五心。四廣釋七番。初二可知。三對五心中二。初正對。次結成。初中開合等三起慧心者此三性是分別簡擇故也。觀心者。隨聞一句攝事成理。不待觀境方名修觀。無事間雜故云精進。法不孤立以七章依于五心。五心若立如草木有根莖干則立故心立名根。既五心名根根必至力。言排障者如信解品云無有欺怠嗔恨怨言。欺為信障怠為進障嗔為念障恨為定障怨為慧障。若根增長能破五障故名為力。既成根力必具覺道以開三脫故云乃至。以小準大亦應可知。四廣解中二。初結前生后。次正解。初文者結前可知。廣解下生后亦名用章意也。以此七番共解五章既起五心。至別解五章。一一無不成于五心既以七番略解五章。當知廣解五章皆悉具七。是故得至圓門三脫。入于初住開佛知見。初所以竟

次正釋中文自為七。初標名者即初標五章也。于五章中此初標名。于中文自為四。初標列。次解釋。釋初立中云原圣等者。所言立者即妙法之名也。原者本也。建者立也大圣立名。蓋為開深理以進始行。一實相處名為深理。七方便人皆名始行。視聽兼現未。佛在唯聲益。益通二世故云視聽俱得見聞。使尋聲色之近名而至無相之極理。故以此妙法之名名實相法。施設妙機應入實者。若從通說則一代教門莫不為開實相深理。今唯從別即此經意也。次分別中二。初以今經對明前教。次約五味重顯今經。初文又五但法有粗妙通標也。次若隔歷下簡。始自華嚴終至般若雖名不同但為次第三諦所攝。今經會實方曰圓融。三此妙諦下嘆釋今經一實之理。四文云下引證。五尚非下引經舉況。尚非別教行位不退所知。況復人天之類。群者眾也。萌謂種子未剖之相。人天全為無明所覆故。曰群萌。次別約五味又二。初通舉不即說實之意。次所以下具歷五味明說不說之意。初文又二。初略明不說。次引文釋不說所以。初文者直牒前文。如云唯我知是相十方佛亦然。而不匆匆即說者何故。引文釋廣如方便品。次所以下正約五味。又二。初四味次醍醐。初又二。初列四味。次明四味意。初文中四味并有融不融名。不無小異。乳中以別為不融。酪教一味全是不融生蘇中融即有二義。若以圓斥三及以圓斥藏即以圓融為融。或以三教斥藏即以融通為融。雖兼斥大正在斥小故云令小根恥小慕大。熟蘇中云令小根寄融向不融者。通教小乘寄于融通之融而得小果即指小果名為不融。令大根從不融向于融者。即指通別以為不融即是令通別菩薩向圓融之融。問。若說佛乘恐其墮苦者說華嚴教可非佛乘耶。答。若約教論。方等般若亦有佛乘。何獨華嚴。今墮苦之言但據不堪唯一佛乘。故聞別等三教猶免生謗。仍用秘密之力且隱小以說之。雖曰大機尚隔于別。小根被隱一向不聞。由隱小故不名俱立是故但立頓大之名不立一乘獨妙之稱。非佛本懷良由于此。華嚴頓大尚非本懷。況復鹿苑唯立不融故三藏教首及以部內粗尚未周故妙號都絕。方等般若比說可知。次從雖種種至非佛本懷者。次明用四味意。探取法華說彼四味本懷未暢故歸會法華。所以施設之言通于粗妙。爾前猶用權施設故。言隨他等三者。此隨他等三有通有別。若歷七重及以四教一一說之。此依諸教通總而說。今別約法華別相而說。自法華已前皆曰隨他。故前教中雖并有融。以兼帶故并屬隨他。未堪開顯名不務速。務事速也。唯至今經開諸不融唯獨一融。使前諸部同一妙法。出世意足。是故下文云乃暢也。故言等者。結歸初文不說之意。務亦急也。次今經下明醍醐味。又三初正明今經。次令一下明說佛本意。三故建下結立名也。初文舍者舍秖是廢。故知開廢名異體同。次文者。事不獲已使一音異解。既調熟竟道味無殊。余生滅度想若五千起去。并付待后會及彼土方聞。乃暢等者。經云一大事因緣故。出現于世。大事既遂出世意周。三結者。既此經名妙驗前四猶粗。三結中總結四味不立妙名為何所以。以兼等故判部屬粗。如細人粗人二俱犯過。從過邊說俱名粗人。此經異彼故云無復。方得獨立妙名故也。譬中言例者。為法立譬故譬例于法。故例前三章咸以華為譬。初例前立名。次云何下例前分別。三如是下例前結也。初文者。初文立中但約妙名兼歷五時開深進始方至于極。今譬亦略例但云粗妙總攝前多。次譬例分別中前具約五味今但從人。簡諸外道及前三教。以諸部中妙不異故。狂華無果可知。又應更加有果無華可譬外道計果自然。如吳錄地理志云。廣州有木名度不華而實。實從皮而出。如石榴大色赤可煮食。若數日不食皆化為蟲。如蟻有翅能飛著人屋外道雖計自然之果此果無實。一華多果如胡麻等。多華一果如桃李等。一華一果如柿等。前果后華如瓜稻等。故南岳四安樂行云。余華或有狂等。蓮華不然。又云。余華成實顯露易見如方便諸乘蓮華隱密如一佛乘。次蓮華下譬醍醐者為二。初通舉多奇。次別對三義。初文者可以譬本跡十妙及體宗用三章。奇秖是妙。十妙三章無不皆妙。非多奇華果何以擬之。今總以為蓮等三攝彼本跡。故標多奇。次列三義。初義云華實具足等者。為蓮故華華掩于實。為實施權實在權內。體復不異故云即實而權。機熟須開開彼能覆。情悕近果名之為覆。拓彼近謂名之為開。開何所開即彼能覆。又華落蓮成等者華落譬非權蓮落譬非實。開已即廢時無異途。開教行人理同一理故。故實立已同冥三德。故知三德不當權實。標體中先列。次釋。釋中先敘大師釋次章安私釋。初文自四。初從體字去初釋字也。次從故壽量品下第二引同。從今言實相下第三簡非。從斯乃下第四結正。初釋字中又三。初釋字訓。次各親下引例為類。三出世下正出經體以同字義。初文可見。次文者。雖用儒宗不同彼意。彼明道喪故使獨親各子之局。所以禮興。今借彼禮法以譬體同。一切諸經咸歸實體如各親其親。此之實體生一切法如各子其子也。禮記第七云。孔子曰。大道之行也天下為公。選賢與能講信修睦。故人不獨親其親不獨子其子。注云孝慈之道廣也。今大道既隱天下為家。各親其親各子其子。禮義以為紀以正君臣以篤父子。故義同也。次引同中二。先引壽量同。次引二論同。初文又二。初引壽量。次出方便文以辨同。初文中云不如三界者不同三界人所見也。故三界人但見異相。二乘見如如即空也。佛菩薩可知。所以但引壽量不引他部者。他部已與跡實相同。故下文云。今經跡門與諸經有同有異。異謂兼帶。同邊不殊。故不須引。然下文云本門與諸經一向異。恐人疑云。若意異者體等應殊。故今引之令知不異。所言異者。所謂遠壽諸經永無故一向異。若爾本門亦有實相同邊何故不名有同有異。答。跡門正意在顯實相。故以所顯之理與諸部文以辨同異。本門正意顯壽長遠。長遠永異故用比之。實相雖在跡門辨竟。今須辨同故今但取實相同邊。長壽秖是證體之用未是親證實相體也。次今取下辨同。取壽量所見與方便實相體同。所見者。經云如斯之事如來明見。正明佛有能見之德故須云見。取所見邊以證體同。經中廣明如來如實知見等相(云云)。次引二論者地論中論也。問既不引諸部佛經何須復引菩薩二論。答。諸經同異下文自判諸論同異未有誠文。地論別申華嚴。中論通申諸教。但引此二足顯其諸。況二論此文言約意廣。況辭異意同最堪況例。初地論文者。初列四句。次釋。釋中應以畢竟空不思議假相對以成圓融三諦。問。雖云辭異意同空假如何得為經體。答。既是不思議空假還指空假即中中為經體。中即空假亦指于中。三諦無非遍一切處。若得此意。中論四句義可準知。若四句對教自是別途非此中意。今言下簡非者舉離四謗。謗即是非。謂實相中無四謗也。四即是謗故云四謗。兩教二乘不能即權而實名為斷無。藏通菩薩不能即實而權名為建立。別教菩薩棄邊取中。名之為異。地前為權實登地為雙非。并語地前不能權實即中及中照權實。故不免異及以盡謗。次結中云斯乃等者。本跡為二經。跡經謂方便品中實相是也。本經謂壽量品中非如非異是也。金剛藏及中論為兩論。致猶得也。謂兩論二經同得實體。次私釋為四。初標能破所破。次破凡下釋所破以顯能破。三此等下簡異。四今經下正出經體。初文中橫破凡夫四執等者。如前簡非中四謗是也。法雖通深執成凡見故橫在初心名凡四執。亦云有無等。四見是也。言三圣者謂前三教圣人。次釋破中三圣為三。初破三藏中頗梨如意二珠相似譬法性名同。初聞混大故云一往似真。被斥茫然故云再研便偽。方等尚止宿草庵般若猶無心悕取。故至法華方知昔失。以昔不知空即有故故為空即有之所破。次通教理通故名為共。通機如雜色。但真如色變。圓理如珠體。機發如物裹。故通教二乘亡實相體。逐詮小之教墮落二乘。鈍根菩薩義同二乘復能出假。文略不說。次引大經明利根菩薩。一教之內利鈍不同。空中既殊故為所破。初不知中故不及別。次別教人雖不但名同但中異故故云迥出。是故三教并為圓教所破。然破別者但破教道。邊本是中今棄邊中之中而別求于中。故以云外之月譬教道中。以舍空求空譬方便智。若知邊中不異即破此意。彼理有中此邊無中則實相正法不遍一切。故不名不盡。故以不盡破于不遍。前金剛藏四句破中別教得二句即此意也。此等下簡異中二。先簡。次重判。初文者。金剛藏四句雖異皆云是佛甚微智故。故前釋云皆被空有等破故也。本有常住權實不二。前之三教體皆不融。是故不與方便品中妙權實同。壽量實相遍于三界。前之三教體皆不遍。是故不與壽量品中雙非義同。既不下重判。但空于化他中是實于自行中是權。三藏唯有一但真故。但不但等者。若自他相對但是他實不但是自實。通教真中有二實故。是故二教并非經體。出二邊中等者。說中道故名為自行。云出二邊故名為權。此是判權實意也。從今經體去正出今經實體。今經體者。此之體字正指經體。體化他下兩體字謂體達之體。由開故達故云體也。初文即是開丈六垢衣。垢衣正是示為小乘化他權實。今開即是同體權實纓珞長者。體自行化他等者但不但空名自行化他權實。今皆開之。示以衣珠唯一不但。無更求于小乘衣食故云無價珠在衣內如不但猶求小果如但空。同在一身義當于共。自行之權猶存教道亦違實相。今亦開之無非實相。此等三教皆開及以世間資生產業尚皆是實。況圓中自行而非實耶。標宗中二。初標列次釋。釋中三。初文是示。從然諸因果下第二簡。從略舉下第三結。初文為四。初釋名。次所謂下依名辦相。三如提下舉譬。四總結。初文可知。次文者。先釋宗。次釋要。若開權顯實無非自行。若為實立權故須化他。正指因果以為宗故。次釋要者。以要釋宗宗義雖明要義未顯。故重釋之還指因果。遍攝故云要也。次譬中云綱維等者。維系也。網中之要莫若綱維。衣角準知。故言下結。然諸下簡中二。先郤。次取。郤中二。先跡。次本。跡中先誡令通識若無通識安能別知尚不下況也。余因果下正卻三教因果。何故卻之各不能攝一切法故藏通兩教以或同或異。故當教三人因果尚別況能各攝一切法耶。初三藏中諦緣度殊故因大異。俱斷見思三乘微異故果小同。次通教中俱學般若故因大同同坐解脫習盡不等故果小異。次別教中在因說理不在二邊名為迥出。復說果理諸位差別故云不融。因不下重釋所以。以迥出因不攝地前眾善。登地諸位互不相收。乃至果地萬德互不相關。則非下正明卻意。以非跡中自行之因又非寂場證得之果。是故不名跡門因果。又簡下本門也。通簡跡中一切因果若橫若豎俱非本故。取意下次簡取。先本。次跡。取中先明本者承前簡卻跡文之后便拂跡以簡本。承簡跡之后取本便故故在前明也。久遠者。必指壽量塵點方顯實本。如此下明功能。初修下明取跡也。本宗如跡故云此也。但可下嘆跡。若本則非不退智知。略舉下總結所取本跡因果也標用中二。先標列。次釋。釋中三。初文是示。從于力用中下二簡。從非但下第三益。初文二。先釋名。經有斷疑生信之力。次三種下正出用相。不同宗體。宗體唯獨在圓始終俱經力用故。至簡中自明。第二簡中有法譬合。初法中自他相即者并成體內之用故也。故先明用相為攝機遍故須取化他及自他二。此二必以自行為力無力則無用是故相即。譬中文引佛本行經捔力爭婚品云。悉達調達及諸王子爭婚瞿姨種種捔力。瞿姨爾時在高樓上觀其捔試。是諸王子彎常人弓或滿不滿。一切諸弓皆悉不任悉達所彎。凈飯王曰。汝祖王廟中有輪王弓堪任汝彎。悉達得之滿彎此弓箭勢一發貫七鐵鼓箭之余勢仍至水輪。乃至斫樹。諸王子斫或一或二隨斫隨倒。悉達一刀斫過七樹而樹不倒。乃至擲象等。此并用中示為凡力未關圣力。力中之大不過悉達。故今借喻此經力用。昔三教及近成力用如諸王子。三合譬中二。初略合。次何者下釋。初略合方便教之失以顯實教之得。次何者下釋中二。初舉昔顯失。次舉今顯得。初文者。即以法華已前俱名為昔并用化他。故昔教中望今跡門則三教照理不遍。故三教人實信未生權疑未盡。望今本門昔經圓機亦名為失。是則四教俱不知有本時之果。生信未遠近疑未除。今緣去正顯今得。言稟自行者。約機極邊說必至佛自行方乃名得。約化主照機故通語自他。極佛下正出用相。通論本跡各有斷疑生信。別論增道損生唯在本門。今從省要故以起信增道為跡門斷疑損生為本門。極佛境界者秖是十如權實故云唯佛與佛。次益中云生身生身得忍等者。地前住前為生身。登地登住為生身得忍。謂生身中能破無明得無生忍也。言法身等者。謂登地登住破無明舍生身居實報土名為法身。位居等覺名為后心。若跡門唯益生身及生身得忍。本門進至法身及法身后心。所益通兼故云非但自垂跡已來。受化者漸廣。得久近益者。功在法華標教中三意。于中又四。初標。次一根性下列。三教者下釋總名。四云何下廣釋。初如文。列中三意者。前之兩意約跡門。后之一意約本門。三中云分別者。分別既是教相同異。教相既通分別義遍。即是分別融不融等乃至遠近。四正釋中初文根性中為二。初明八教以辨昔。次明今經以顯妙。初又三。初五味。次不定。三秘密。即八教也。五味即漸頓故也漸中開四并不定等二即為八也。初五味中又三。初約五味。次引同涅槃。三問答料簡辨異。初文五味者還約華嚴日照三譬開為五味。問。應還取涅槃本文何以卻取華嚴文耶。非但數不相當。亦恐文意各別。答。涅槃五味轉變而秖是一乳。華嚴三照不同。而秖是一日。今演華嚴平地之譬。以對涅槃后之三味。數雖不等其義宛齊。又涅槃以牛譬佛乳從牛出譬佛初說大。乳出已后其味轉變猶成分譬。故此下文義立五味皆從牛出。未若華嚴日譬于佛光譬說教。日無緣慈非出而出。眾機所扣非照而照。故使高山幽谷平地不同。同稟教光終歸等照故用兩經二義相成

法華玄義釋簽卷第一法華玄義釋簽卷第二

　　　　天臺沙門湛然述


初文云何下至出乳味相者。此文以華嚴說大。未游鹿苑。詺之為頓。此是頓部。非是頓教。以彼部中兼一別故。人不見者便謂華嚴頓于法華者誤矣。下去準說。初文牒譬。厚殖下以感應合譬。一往總以別圓為厚。頓說下明說頓意。良由下說頓之由由相隔故。言大隔小者小人未轉為大所隔。此如華嚴下結華嚴譬以同涅槃故云如也。下去例爾。約法去明機感相應得益以結部名。約說下結說次第同涅槃譬。次照幽谷亦先提華嚴譬。淺行下亦舉感應以合譬。乃至法華文中皆有結譬同法得益結名結說次第。尋初頓教意以對下四味。比說可知。唯三藏結部名在前。余文或闕說意等。尋之可見。大雖在座等者。大人示跡隱在小中。多跢是學行之相。嘙啝是習語之聲。示為三藏始行初教而三藏實行者謂之為實故云不識。影臨萬水至方等者。至方等中具說四教。以未融故故見不同。問華嚴鹿苑大小永融。才說方等則同座并聞者何。答。若以秘密橫被無時不遍。若約橫論豎則隱顯在機。佛本意在大故遂本居初。然由一分漸機致使圣慈未暢。前已專大次復專小。今雖同座大小仍隔。但小被大彈為成生蘇以此為次耳。故知于創稟者仍互不相知。故有此諸喻意不同。影臨萬水譬現身不同。逐器方圓譬示土不同。隨波動靜譬說法不同。示一佛土至不共合譬也。從故見有下明機見不同對前三相。初見凈如梵王見穢如身子。開彼三相總引經文兼約六根明斥小也。見有凈穢對前現土眼根也。亦應更云睹相優劣。已舉見土身必稱土故不繁文。聞有褒貶耳根也。嗅有薝卜鼻根也。華有著身身根也。慧有若干意根也。唯闕舌根以褒貶兼之。若語身者應云如須彌山巨身也。始坐佛樹細身也。一一根中并一褒一貶尋之可見。又佛嘆文殊凈名褒也。聲聞菩薩被折貶也。其例蓋多不能具記。隨其心凈即佛土凈。入此室者不嗅余香。結習盡者華不著也。聲聞有若干其無礙慧無若干也。即是褒貶之意。世人判楞伽或同華嚴或同法華。具如止觀記已有二處引楞伽文判屬方等。以彼經文具四教故有彈訶故。此中闕說意。應云方等本折小彈偏圓無所間。又闕說由。應云良由小未全轉致使五百聞大成斥。復有義者華嚴經譬但云平地。今離彼平地以譬方等般若法華。方等如食時。般若如禺中。法華如正中。于彼義上更加二義故云復有言大人蒙其光用等者。菩薩大人蒙般若光諸法之用。二乘之人既無此用。是故譬之如七日嬰兒若視日輪令眼失光故名為喪。外人暗證譬如夜游。菩薩利他譬如作務。務者運役也。故文云下引信解聲聞自述以合嬰兒喪其睛明。一切智明于般若光無明全在義之如喪。雖三人俱學下說意也。仍闕說由。亦應云良由小稍通泰致使被加令說。次譬法華中土。圭等者。圭者累土也。故字從重土謂之為圭。如宋嚴觀法師與此太史宮何承天共論此土是邊是中。觀乃引周公測影之法。以一尺二寸土圭用測日影。夏至之日猶有余陰。天竺此日則無余陰。故睿法師云如日方中無處不南。此指中方無余陰處。準此算法地上寸影天上萬里。若低頭若微善者總結散亂小善之類無不開之以成佛因以用合譬。同入一實故無盈縮。不令下說意。亦闕說由。應云良由大機已熟眾無枝葉致使一切佛知見開若約法被緣名漸圓教者。此文語略具足應云鹿苑漸后會漸歸圓故云漸圓。人不見之便謂法華為漸圓華嚴為頓圓。不知華嚴部中有別乃至般若中方便二教皆從法華一乘開出。故云于一佛乘分別說三。故疏云于一佛乘開出帶二帶三。今法華部無彼二三故云無二亦無三。又上結云華嚴兼等此經無復兼但對帶。此非難見如何固迷。又今文諸義凡一一科皆先約四教。以約粗妙則前三為粗后一為妙。次約五味以判粗妙則前四味為粗醍醐為妙。全不推求上下文意。直指一語便謂法華劣于華嚴幾許誤哉幾許誤哉。約說次第名醍醐味相者。此五味教相生之文。在第十三圣行品末佛印無垢藏王菩薩竟。云譬如從牛出乳乃至醍醐譬從佛出十二部經乃至涅槃。問彼經自以醐醍譬于涅槃今何得以譬于法華。答一家義意謂二部同味。然涅槃尚劣。何者法華開權如已破大陣。余機至彼如殘黨不難。故以法華為大收涅槃為捃拾。若不爾者涅槃不應遙指八千聲聞于法華中得授記莂見如來性。如秋收冬藏更無所作。次引同中二。初總結同。次引文別釋。初言當知華嚴之譬與涅槃義同者。華嚴日出等譬與涅槃五味義同。但有廣略之殊故廣開平地以為三譬譬三味也。次引文證同中言三子三田三馬等者。涅槃迦葉白佛。如來憐愍一切眾生不調能調。未脫能脫。善星是佛菩薩時子斷欲界結證得四禪。如來何故記說是一闡提地獄劫住不可治人。何不先為演說正法后為菩薩。若不能救善星比丘云何得名有大慈悲有大方便。佛言善男子譬如有人唯有三子。一者有信順心恭敬父母利根智慧于世間事能悉了知。其第二子無信順心不敬父母。利根智慧于世間事能悉了知。其第三子不敬父母無信順心鈍根無智。父母教告應先教誰。迦葉白佛。應先初次及第二后及第三。而彼二子雖無信順恭敬之心。以慈念故次復教之。如來亦爾。其三子者先譬菩薩次譬聲聞后譬闡提。如修多羅中微細之義我先已為諸菩薩說。淺近之義為聲聞說世間之義為闡提說。今雖無益作后世因。善男子。譬如三田。一者渠流便易無諸沙鹵瓦石棘刺種一得百。二者雖無沙。鹵瓦石棘刺渠流崄難收實減半。三者渠流崄難多諸沙鹵種一得一。又有三器。一者完。二者漏。三者破。若受用時先用何器。又有三病人。一者易治。二者難治。三者不可治。醫師若治先治何者。又有三馬。一者調壯大力。二者不調大力三者不調羸老。王若行時先乘何馬。合譬如前。善男子。如大師子。若殺香象則盡其力。乃至殺兔亦盡其力。如來亦爾。為諸菩薩及一闡提功用無二。故今文中。初說華嚴如先為菩薩。次在鹿苑如為聲聞。方等已后大小普被乃至涅槃名為平等。故涅槃云功用無二經文雖列多種三譬譬意不別重列來耳。日光無私高者先照。后及平地非不照高。從后為言故云平地。涅槃亦爾。佛智無偏大機先被后及闡提。通前后說故云平等。三料簡中。初問既以五味那同稱漸者。問前五味教相味既有五。何故中間三味皆名為漸。答意者。秖以漸入故有中間。更加前后故得有五。從又若去重以五句分別漸頓。且約一期五味相生則漸頓一向。若當部橫辨則漸頓互通。雖曰互通各有其意。故須更以五句分別。初二句可解。然仍存略且以大小相對得作此說。若以別教當教之漸相對說者。應云頓中兼漸漸不妨頓且為成五句顯五味故也。若言漸中有頓則下方等句同。故略不列且云一向。初句華嚴也。次句鹿苑也。次句方等也。若以大破小具如弟子品以三教訶小。且據調熟小乘邊說。復有以圓訶偏如菩薩品。復有漸中初入小行如見土復穢得法眼凈。及俗眾室外為說無常。以小對大故云并陳。陳猶列也。相資即般若也。相資之義后更料簡。若會等者法華也。初句略出。次句引證。初云合者秖是會之別名。次引證中引不合以證合者。如疏云開為合序。無量義既重序前開不久必合。譬如算者下已必除。今時合者今文更以法華意結。次問下料簡中間般若可解。答意者義兼方等。方等則大資于小。般若會中聞加二人為菩薩說名小資大。亦應云頓資漸互出無在。次明不定文三。初結前生后。次雖下釋相。三味味中下結。初文者。為對秘密須安顯露之言。故知通論顯露俱攝漸頓。今于五味義后欲別明不定亦是顯露故初標之以冠不定。相異漸頓故曰不然。雖高山頓說等者正釋也。又三。初正釋。次大經下引證。三一時下破古。初文者此指華嚴不動不離而升而游者。此指頓后漸初不動于頓而施漸化。此中古人多有異釋。有云本釋迦不動而化身升天。有云法身不動而化用升天。有云不往而往往而不往故升故往。近代藏法師四釋。一約處一處中有一切處則天宮本來在樹王下但先未用此天宮處。二者約佛。樹王下佛遍一切處。故樹王佛本在天宮先未用彼天宮佛耳。三者約時樹王下時即天宮時。四者約法界謂無自性。此未必全爾。前之三義何不論機而但約佛。后約法界何故但云無自性耶而不云無他乃至無無因耶。無謀而化感應道交。非應而應非感而感何論時處身土性等耶。雖轉四諦指鹿苑。此指雖施漸化而不起于頓。此二味既然諸味準此。雖為菩薩指方等般若。彼二時中俱有小果。新得舊得如常所明。雖五人證果不妨八萬諸天獲無生忍。此重指漸初對般若說前文約法此中約人得果不同證法不定應引大論顯密法輪義釋此中意。故大論六十五云于閻浮提見第二法輪轉初轉法輪八萬諸天得無生忍陳如得初果。今轉法輪無量諸天得無生忍。今轉似初轉。問。初轉少今轉多。云何以大喻小而言似耶。答。諸佛有二種法輪。一者顯二者密。初轉。聲聞見八萬及一人。諸菩薩見無量阿僧祇人得二乘。無量阿僧祇人得無生忍。無量阿僧祇人發無上道心行六波羅蜜。阿僧祇人得初地乃至十地一生補處坐道場。是名為密。故知初見八萬一人屬顯露攝。秘密者如次明之。又大論三十一云。欲得一音遍十方恒沙世界當學般若。論問。若爾與佛一音何別。答。有限無限。問。若爾何故閻浮提人來佛邊聽法。答。佛有二種音聲。一者密如向所說。二者不密須來佛邊。此據別說。約體而論二義俱時。故今文中相即而說。次引大經證中云或時說深或時說淺等名不定者。以由彼此互相知故。若秘密者即如下文互不相知是故名密。不定與秘并皆不出同聽異聞故名為即。今亦淺深同席故著或言。應問謂開其問端。應遮謂置其所問。亦開置同席故成不定。三示相破古中。先示相。次破古。示相中云一時等者。從廣之狹。時謂五味之一亦是一部一會。說謂一句一言。念謂一剎那頃。具如前文不定教相。此顯如來不共之力。問。此與方等恐畏歡喜等為有何別。答。不定遍前四味。若直語方等但彈斥而已。既以身土令物殊途正當不定般若亦然。思之可見。次破古中云不同舊義專判一部者。如第十卷判教中云南北通用漸頓不定。不定者即指勝鬘及金光明。故今家判義味味之中皆有不定。故不同舊專指二經。言味味者。乳中則約圓別相對以辨不定。酪中教門雖無二別乃與八萬對辨不定。生熟二蘇三四對辨其意可見。次此乃下秘密為四初結前生后。次如來下略嘆。三此座下釋相。四雖復下結嘆。初文可見。次略嘆中云若智若機等者。智謂大圣權謀。機謂不同次第。不擇時處。身口意密隨何四門無礙自在。適時稱會皆無虛設。三正釋相中且寄三法以出其相。何者。以此三法對秘密故則化儀四教文義整足。任運攝得三藏等四。于中復二。先約三說相對。次約說默相對。初三說中二。先約十方相對。次或為下于一方中多人相對。一方既爾十方亦然。二文各先正釋。次各各下結。次約說默相對中。亦應具有十方及人二義不同。無人相對者文略。而言俱默俱說者理合如之。前三法相對準此亦應云俱頓俱漸俱不定。文無者亦略。既云俱默俱說互不相知名之為密。何妨俱頓互不相知。各各下亦結也。云互不相知者。前文但云于此于彼者亦應互說。舉一以例。驗知不定與秘密但有互知與互不知以辨兩異。此中顯露亦義通余七。以秘不出此七故也。故前文云顯露漸頓及顯露不定。故七并是顯露意也。若爾何妨法華亦與諸教十方一席互為顯秘。而云法華是顯非秘密耶。答十方容有一席定無。言容有者何妨余方未宜開權廢近等說則彼不知此。若此間法華席中初發心者及人天被開豈可盡知十方。世界開與不開。然已聞法華本門施化非適一世。縱不現見亦可比知開不開相義當于知。況同居分身寂光地涌。睹已咸信一道無偏。不同華嚴云是眷屬大集亦無分身之言。般若但云問者加說名字咸同。故知此經與余經異。顯密意別思之可知。四雖復下結嘆中三。初舉廣以嘆。次但可下。許證附理故可知言說依事故莫辨故知證一照極略得大猷。言不累施卒何可具。雖復下覽言說以從意故意不出漸等。次明今經為二。初總明教顯勝。次明約跡顯勝。初文云今法華是顯露等者。對非秘密故云顯露。于顯露七中通奪而言之并非七也。別與而言之但非前六。何者七中雖有圓教以兼帶故是故不同。此約部說也。彼七中圓與法華圓其體不別故但簡六。此約教說也。次言是漸頓非漸漸者具如前判。今法華經是漸后之頓謂開漸顯頓故云漸頓非法華前漸中之漸。何者前判生熟二蘇同名為漸。此二經中亦有圓頓。今法華圓與彼二經圓頓不殊。但不同彼方等中三般若中二。此之二三名漸中漸。法華異彼故云非漸漸耳。人不見之便謂法華為漸頓華嚴為頓頓恐未可也。是合等者。是開權之圓故云是合。不同諸部中圓故云非不合。合者秖是會之別名。此即已當約藏等四以簡權實故不復云是圓非三。既知非是法華之前顯露已竟則了法華俱非七教。此即對于八教簡也。如此下顯跡可知。次約化道中二。初正辨異。次指教誠證。初文為五。初重舉余經以對辨。次此經下正明今經意。且指跡中大通為首。雖寄漸及不定不以余教為種故云巧為。結緣已后退大迷初故復更于七教之中下調停種復云巧為。所以中間得受七教長養調伏。因調而熟名為調熟。調實未熟因中說果是故云也。又以下明今世復以七教調伏令至法華得度故云度脫也。并脫等者。約多人說于彼是種于此是熟。互說可知。是故云并及番番不息。此即結初及以中間今日等相。故更引涌出助顯跡文故云大勢威猛等也。此涌出品中三世益物之文。大勢威猛即未來師子奮迅即現在自在神通即過去。此中略舉未來一文而總通三世。故世時念世時念皆有種等三相故也。次指信解者。即信解中云又以他日于窗牖中。即指法身地鑒機久矣。故此一語即兼三世益物之相。又信解具領一代五味則知三世五味并然。義須兼于述成之文。以述成中先直述所解次明領所不及。則十法界七方便等皆得五味之益。即其意也。余教無此故不同之。次又眾經下本門為五。初正明本地長遠。次補處下舉不知之人以顯長遠。三經云下引壽量證因聞方知。四殷勤下引跡門嘆意以證長遠難聞。五當知下結。初文又二。初正明。次眾經尚不下泛引眾經況出遠相。初又二。初師。次弟子。初師中二。先引昔經以自證為實化他為權。次今經下明今經一體權實久久已滿。跡中三千界墨點尚已為久。今本中五百億塵界故云久久。又一節已久況節節相望故云久久。次諸經下弟子中亦先引昔。二乘猶住小果故云不入。豈能化他故不施權。次明今經。如滿愿等先已入實。說法第一故先解行權。次況中亦先舉昔。不說道樹之前一節兩節故云近近。爾前一節兩節望今尚近。況無中間遠中之近故云近近。次況出今經。言遠遠者秖是久久。又言異者。約時長短為久近。約所行處為遠近。成已化跡為所行處。俱有二意故互說之。次不知之人中云補處數世界不知者。如壽量中五百億那由他阿僧祇三千大千世界盡抹為塵。復過爾所世界乃下一塵。塵數已多況下塵不下塵界寧當可數下塵不下塵界尚不可知況界中塵寧當可數。況如塵數以一塵。為一劫佛成道來復過是數億。阿僧祇未發跡來彌勒不知。雖發跡竟補處智力不知界數況知塵耶。所以開跡顯本皆入初住故云作佛。本門發跡于果不疑。故皆發愿求此實果。故云愿我于未來說壽亦如是。三引證者。近以跡門尚得為昔況伽耶已前。已被開者自是一邊。若據未曾開會者。自退大已來小起已后皆名為昔。四引跡門嘆者。方便品初雖近嘆五佛權實意實密嘆師弟長遠。五當知下結一向異。七番共解中初標五章竟

次第二引教證五章者又為二。初引二文通證五章。次引藥王別證教相。初文又二。初正引二文。次所以下明引二文意。初文二。先明序品。次明神力。初文自為四。初證名中二。初證正名。次何但下略引同。初文者彌勒初以伏疑潛難。文殊因以潛釋伏疑。難云。四眾忻仰瞻仁及我。世尊。何故放斯光明。文殊釋云我見等也。次引同中言何但者何但如文殊引二萬燈明同爾。大通及五佛其名咸同。問大通名同在文可見。五佛章中未聞其同答釋迦既名法華。余之四佛并云亦以。故知同也。況妙法秖權實一體。四佛皆云。為令眾生得一切種智及開示悟入佛之知見。故下釋云。開示悟入即其文也。名同義同其意在此。次文云。引證經體中總引三文。引今文者。亦是文殊釋伏疑中釋體疑也。今是今佛之文。余二并是燈明之文。故云古也。次文證宗中二。先引。次即是下釋。初文亦是文殊釋伏疑文也。次釋中先約跡次約本。跡門約弟子因本門約佛果也。師非無因弟子有果且互舉耳。次文云下證用中亦二。初引。次釋。初文二初引釋伏疑文正證。次引方便品略開權文以助成。即化終為久。次釋中前引經文但云三乘。以三乘義含故今釋出。若五若七但是開合異耳。五開人天。七開菩薩。九合菩薩復開四趣。若不開人天四趣斷九法界上佛法界疑不盡。問若爾經何不說。答余趣會實諸經或有二乘全無。故合菩薩對于二乘從難而說。釋據盡理故須論九。斷此等疑生一乘信。次引神力品先列經。次釋一切之言即權實相攝。相攝故妙。內用自在故除疑等方遍即自在神力。具含三千通攝三德故名為藏。爾前非器不授斯要。甚深之事者因果名事實相名深。是實相家之因果名甚深事。若非此因果則非今經宗也。次重引法師品者助成二文耳。非無余文所以但引宗文助釋者。圣人垂教意在修行。故名體用教以宗為主。修行莫過因果故也。次明引文意中所以引二文等者序及流通。于中又二。先正明引用所以。次明不引所以。初二文之中引其要意。燈明佛事謝在過去其事已定。故文殊引來釋彌勒之疑。今釋迦佛說本跡竟。總撮樞要付諸菩薩。次中間下明不引意又二。初正明不引之意。次若引者下釋疑。初文者當機廣說一部之文居于序及流通之中故云中間。凡有所說豈過能詮名及所詮體并依體起用耶。故不俟引之。次釋疑者恐人疑云。廣說雖爾豈無略要。故引顯實四一而為釋之。先引。次釋。釋中云言大事者。諸佛出世本在開權故名妙法。佛所知見即是體也。開示等四疏文四釋。今且用約位一釋開即十住。真因也。入即十地真果也。又開等四位真因也。直至道場真果也。若為令眾生至七方便非今經用。開佛知見方屬今經。又為大事因緣故證名者。上文無數方便種種因緣是權。是法非思量分別之所能知是實。次所以者何去釋云。諸佛世尊唯以一大事因緣故出現于世。故知出世本意意在佛乘。佛乘方得名為大事。當知佛乘秖是妙法故可證名。次又釋云。云何名為至佛之知見。當知大事是能詮名。佛所知見即是實相。證理明矣。取能知見開示悟入始從初住終至后心證宗甚便。次引藥王中為二。初正引證。次引諸下以四例教。初文二。先引次釋。初又二。先總舉數去取。次列。初文者藥王品佛為宿王華說十喻。今但引六者。余四望六猶成分喻。是故合四在此六中。何者以輪王釋王不及梵王。故合入梵王喻中。五佛子及菩薩不及于佛。故合在法王喻中。次列中。經中一一皆云此法華經故知嘆教。今此列文略出名耳。次釋中一一文皆先舉譬。次釋譬。經中譬文廣合文略。但云法華亦爾最大最上最明等耳。今出譬則略合文稍廣。準經望之可以意得。海言德者德者得也。得眾水故。萬善合萬流。佛乘合一堿。不合江河川流。流通三處應云三教各有所歸而不及法華也。次山譬者。經中具列土山黑山小大鐵圍及十寶山。以比須彌。今文略無。但云四寶者從所比說。余山并無四寶故也。天居四寶頂如醍醐在四味上。反以四寶譬四誹謗。天居其上如教離謗也。四謗如前金剛藏意。又更卻以四寶譬位。一根緣等以譬諸天。諸天不離四寶山故。若盡消經者。應以土等四山如四味。須彌在十山之內而最高。如佛界在十界之內而最勝。次月譬者實如盈權如虧。同體權實如月輪無缺。會漸入頓如月明相漸圓。故知前標教相中云是漸頓者。與月譬意同。經中以星比月天子。雖舉天子。經合既云此法華經最為照明。故今但取圓亦兼以明為譬。次日譬中復加燈炬星。今合日譬中但云破化城故。但取日明能映諸明故耳。若更合者。亦可以燈等四譬二乘及通別菩薩。并與無明共住故也。故次重引中略舉星月而除方便。故知方便所收復廣。次梵王譬中。經云。如梵王為一切眾生之父今亦能生一切諸教故也。今文但云自在者。以對簡二王非自在故耳。輪王地居如俗釋王居天如真。梵于三界如中。若真俗自在中未必自在。若中自在真俗必自在。故以今經譬于梵王。文中便簡歷別中道亦非自在且約教道。故知梵王兼譬二中。今譬圓融故云最也。次法王譬中五佛子。經文自列四果支佛。此等所說不及佛故。次例又二。先例四可見。次非但下結

三生起中為五。初釋名。次明生起意。三肇師下正明生起。次神力下明生起所依不同。五今之下正明能依所從。初如文。次言粗細者。明五章次第也。凡生起者。或從粗至細或從細至粗。但使不亂皆名生起。今之五章是從粗至細。能詮之名于中最粗。是故居首。所詮之體次細于名。是故居次。體但是理。取理之行莫過因果。是故居次。因果之宗雖細于理。自行因果猶是總略。用是益他。兼于權實逗會眾生久遠根性故細于宗教相既是分別前四故細于四所以居后。是則展轉遞為生起。三正明生起者。既言展轉名既居初復從何生則名從理出。初引肇公意者。法本無名名假無實。故云名無召物之功。物體性空無應假名之實。名實俱無但真諦意耳。今論世諦故須辨名。理雖無名假名顯實。是故須立妙法之名以顯本跡妙法之實。問名既依理理復依誰。答理性無體全依無明。無明無體全依法性。理遍一切而無所依。是則名之與體互為因依名即是體文字解脫色為法界等(云云)。四所依中三謂神力等。言約教及行者。但以用居第二第四為異耳。余次第同。然約教中以妙法為在纏之法故云欲說此法。若約行中以妙法為能詮之名故云聞名故推理。雖譚經玄義而前四章屬行故且從行說。若教若行俱須判教方顯妙旨。故教行二途并判教居后。教行并以體前而宗后者若說若行并須先知體而方辨因果故也。開示亦約行。準序可知。若不開權妙名不立。余如文。所以神力品已去判前引證各有所以。神力約教故先名次用次體次宗。序品約行故如文中所立次第。又更重引開示悟入助成序品。下去凡言云云者。如止觀第一記中。次開合中為四。先標。次明開合意。三凡三下列。四初釋下釋。釋中文自為三。初五種者。始從事理終至說默。秖是自行化他之事理耳。然五章玄義亦不出自他事理。今更以此事理等五雙橫判五章。以一一雙皆攝五章故也。雖自他事理稍同。而一一章則不攝五雙。故知法相文義各別。雖并攝五章而五雙生起次第宛別。由有事理故有教行。由教行為因故感于果。由因果滿故能化他由他機異故宜說宜默。而釋名恒通。教相分別。體遍無遍。秪由宗用對五雙殊因茲成異。十種者。謂道。識。性。般若。菩提。大乘。身。涅槃。三寶。德。如下三法妙中釋。又若以蓮華喻三軌者。蓮譬真性。華譬觀照。須譬資成。乃至九三例應可見。若爾。前五雙中。釋名總于五雙當知亦可以蓮華須三對彼體等一一釋之可見。次料簡中合十二重問答。初三重料簡名。次一重料簡體。次一重料簡宗。次五重宗用對簡。次二重都簡五章。初問意者為實施權。權不離實。乃至開權顯實。實不離權。廢權顯實。權若廢已。權實不二。豈不墮因中有果耶。答意者因果名同。時異教異。外人因果既為初教所破。尚非三藏粗因粗果。況復通別況妙因果耶。新舊醫如余文說。次問者。此問依前答生。前答妙因妙果因果俱時華果體即。小乘屬權權亦即實。庵城亦小何不即耶。若破庵城則無華唯蓮。破權方實即義安在。答小乘是化他乃至喻耳者。且約初說小隔于大。是故云破。以大破之故云須破。自行即是體內之權故以華喻。然化他之權據佛本意并屬自行。又初約施權故屬化他。今論開權故屬自行。施開被緣其理不二。七譬者。一火宅。二窮子。三藥草。四化城五系珠。六頂珠。七醫子。須以七譬各對蓮華權實之義。方得顯于總別意耳。何者。蓮華秖是為實施權。開權顯實。七譬皆然故得名別。如譬喻中初設三車是施權。后賜大車是顯實。窮子中。雇作已前是施權。體業已后是顯實。藥草中。三草二木是施權。一地一雨是顯實。化城中。為疲設化是施權。引至寶所是顯實。系珠中。得少為足是稟權。后示衣珠是顯實。頂珠中。隨功賞賜是施權。解髻與珠是顯實。醫子中。非生現生非滅現滅。各有形聲權實二益。生滅跡也。非生非滅本也。故前六約跡后一約本。故知蓮華總譬本跡權實。本跡同異之相具如后簡。故知但語蓮華則兼別矣。次問體者。此問準文及理為問。一切諸法皆是法界無非實相。則諸法皆體何意簡權。答意者。若為實施權未識經體。開權顯實實如所問。廢權顯實如前所用者。謂約廢說則簡權取實。以為經體。何者。廢已無權簡于為實施權之權。如前標體中簡于自行化他及化他體。故云如前所用。次問宗者。宗猶尊也主也。如國無二王。何以用二法。為宗耶。答意者。因果雖二而不二也。以單因單果不獨成故。有果可取因為果因。果若有因果為因果。故知能辦藉所為期。所辦藉能而顯。如臣辦王事王能理臣。君臣相藉共經一國。異類為譬其理亦成。況下文日月綱天等譬文意可知。又引本跡文證具如下引。問論宗去以用難宗。論字平聲。論宗既取自行。論用何故俱取自他。答如文。此下諸問對簡者。正為簡用兼為顯宗。問用是化他等者。牒答重征。宗是自行既不取化他用是益他應簡自行。答中意者。若自破惑但用實道名為自用自必簡他。若破他惑他宜用大亦名為用。是故化他。不可純小。是故亦用自行權實。若用于實即以此實自利利他。次并意者。宗是因果。亦可示他名化他宗。亦應俱取化他因果自利利他。何故簡他唯取于自。答意者。化他因果非一乘宗。是故不取。并意者。因果屬宗。何不亦以化他因果。共為經宗而利于他。答意者。宗屬自行唯求佛果。尚不取自行化他。況以化他因果而自行耶。以化他邊即屬用故。次并者。用中亦不應俱取。答意者。化他漸誘事不獲已。是故取之。問宗用俱明智斷等者。正由向文或以宗難用。或以用難宗恐法雜亂。故須此問。宗是自行用是化他。各有智斷為同異耶。此文正問宗用智斷。然下答中于自于他各有智斷。宗是自行用是化他故也。故以宗用釋于自他智斷不同得名各別。前文既以自行為宗。化他為用。今此自他各有智斷乃成自他各有宗用。宗雖有用用屬于斷。此乃名為宗家之用。自他智斷俱為宗者。自行以智德為宗。化他以斷德為宗。化他智斷俱為用者。以自望他智斷俱為智。以他望自智斷俱為斷。文從以他望自而說。是故單云化他智斷俱為用也。次總料簡五章者。前是料簡四章已竟。初問答可見。從問經經去復似料簡教相。教相秖是分別四章。四章若異教相亦異。故云經經各異。以教對四即是料簡五章故也。若經經各立則名義俱別。故云得別失同。今名同義別故云得同不失別。觀心者初示用觀處。七番共解已釋五章。會異居后今所未論。故總將第六觀心一章以消前五。令一一文俱入觀門。然須細釋令成妙觀。問若爾。何不以此觀心之文居于第七以消前六。答會異文廣故不越之。所以會異文中自立起觀一門則全悉檀體是于觀。不假附事而為理觀。依前文起自為五段。初約標章者復為五章。初約標名中言幻焰者。幻焰之名通于偏圓。如二十五三昧中有如幻三昧仍義通圓別。今從圓說一心三幻破一心三惑。理惑體一境智如如。適言下觀法。心性觀之但有名字。言有則一念都無。況有十界質像也。言無則復起三千慮想況一界念慮耶。不可以此有無思故。則一念心中道冷然。故知心是妙也。妙即三千。三千即法。法故三軌。故云可軌。此之心法非因非果。此舉因果所依之體。能如理觀此語能取因果之觀故。得名為體家之宗。用者但是宗體功能。因華果蓮可以意得。是故名中本含三義由一心等者。研一剎那既成觀已。即以此觀復觀后心。后心成觀所復成能。后后相續名教余心。經是被下之教。故觀下惑名經。次別約體中心本等者。秖是實相雙非有無。雙非生滅轉釋有無。初觀下宗也。以觀不用也。惡覺之名不局于淺。不起之相意實在深。故得觀心為今經用。心數下教相。教相分別故云同異。分別此教無不會實故云而轉。次引證五章不得率爾從近而解。次約生起中以心觀心名也。境體也。觀契因也。得脫果也。此因果宗也。令余亦脫用也。分別王數是教相者。心既是妙王數亦妙。妙而分別故屬教相。次約開合中約十二緣一念為總。別即三道者。即十界三道。以下文分別約十界故。分別文中言教相兼于開合者。秖此教相一文兼前開合約分別邊名為教相。秖一生滅名之為合。離為十界名之為開。次料簡中不復料簡五章。但簡用觀之意。又為二。初約根性不同。次又論下理須具足。初文中云為信行人等者。如樹一根開眾枝葉。于一實相開無量名。若為法行以身喻身。能喻所喻皆生觀解。次文又四。先引三論。次引兩經。三何者下責失。四若欲下示得。初文大論四句評聞慧者。具如止觀第一記。此四句中具舉得失。第三句得。余三并失。次引百論單引兩失。云百論有盲跛等者。百論外人計云。若神無觸身不能到。如盲跛二人相假能到內。破曰。盲跛二觸二思惟故是故能到。身神無二故不能到今借喻邊相假能到。不取所計神我及身。今言盲而不跛如有行無解。跛而不盲如有解無行。若解行具足猶如二全。次引牟子雙失顯得。云牟子有說行之義者。如止觀第一記。以此二喻例釋大論四句可知。次引華嚴及今經可知。次何者下責失中以言教之風吹無室之燈。室如定也。照于理境諸法不了。且略舉一慢應具足諸惑。執妙教之刃。傷智照之手。若但暗證觀心之人起增上慢。前是我慢與此中別。抱暗證之炬燒勝定之手。若欲下示得為二。先示。次結。初文先略示。次釋六即。修心下結。又二。初結次益。眼明慧聞隔字為對。所益蓋廣何得不以觀解五章之文令眼智具耶

釋會異中二。先問起。次答出。答中自分二。前對五章。次解四悉。初文又二。先對五章。云名該一部世界亦冠于三者。如五重玄義名最居初冠于一部。部內不出體宗用三。世界亦在四悉之初。生善等三不出世界。是故同也。此并須以圓妙四悉方同此經五章意也。次問答料簡中二。初一問答。明四悉五章次第不同。次一問答明經論不同。初問可解。次答中四。初雙標兩根。次釋對利鈍。三五重下判不同。四對義下結酬次問者。若以大論四悉通大品經五章可爾。何得將通法華經耶。粗妙既殊通義安在。中論通申用之即是何不用耶。答中先申四悉意。次還用通申以申今意。言中觀者。謂觀中之觀名為中觀。故用所觀以申于體。能觀因果以申于宗。所以引纓珞助申論者。破立之義與用義同。利益眾生具須破立復同用也。論有下次引論意同經。別以三字申三章竟。次中觀下總以三字共申于名。文闕教相。教相秖是分別前四意。思之可知。故不別釋。更復以論四句申者。論題是總。故總題中含于三觀。具如止觀第五卷破古師中意。兩論正申五章也。經但助成

法華玄義釋簽卷第二法華玄義釋簽卷第三

　　　　天臺沙門湛然述


次解四悉中列章別釋。初標列十章通亙一代。于中為二。前七章通約諸經。后之三章獨今經意。前七又四。初二正明悉檀。次二名義同異。次二所起功能。次一自證與利他得失。初二者前總名次別相。次二名義同異中。初一名有同異。義一向同。次一名一向。異而義同。次二初凡夫起觀。圣人起教。次唯圣人說默。次一凡圣得失。次后三中初二明今經意后一明今經文。于前二中初一判權實次一開權實。得此意已方知一代悉檀不同。雖前七門義及今經妙未獨顯。別明當部故有后三。思之思之。初釋名中三。初泛引古師。次引論破。三引南岳正解。初如文。次文者先引地持證謬。次正破謬。初引地持四優檀那者。彼第十七菩提分品云。余之一切所行所學悉入三三昧門。所謂聲聞所行所學有四優檀那法。諸佛菩薩為眾生故亦說此四。謂一切行苦是優檀那法。乃至涅槃寂滅是優檀那法。諸佛菩薩具足此法。復以此法轉授眾生是名優檀那。過去寂默諸牟尼尊展轉相傳。是名優檀那。增上涌出乃至具足出第一有。是名優檀那。論文無經字。但題云地持經。故今引云經也。地持此四名為印者。如下所引大論所明法印不同。大乘一印小乘三印。此地持文雖是大乘。欲明所攝之法。及為初行菩薩且修此四。四秖是三更立苦印。故為四也。二印印生死一印印涅槃。生死以無常為初印。無我為后印。又名為宗。故知此與四悉名義全別。印是下釋印義教行兩文不同。說屬世智故云世智所說。問約教約行俱云傳授有何差別。答教是所傳之法。故云佛菩薩具此法行。是能傳之功。故云經過去寂默諸牟尼。秖是佛佛皆有化他傳教之行。增上等者并是嘆釋宗義故也。言第一有者。謂三界頂。此有難出。故云第一居極頂。故復云第一。次彼明文下正破。如此下例破。南岳下正釋。可見。二辨相中二。先引大師釋次私釋。初文四悉自為四段。初文二。初釋次料簡。初文中言世界者。謂五陰差別界入亦然。次文者若無下問。人者下答。第一義下問。答下答也。外人下因釋外人橫計。不名世界不達差別。但總計我。無因謂自然。邪因謂梵天等。此四悉文全出大論為人中三。標釋結。釋中二。初正釋。次如雜業下立傍正相以釋疑。初文云或聽不聽者。聽謂聽許。雖復雙舉意在于聽聽是所宜宜即生善。次釋疑者。恐引此為疑。生善文中復有破惡者何耶。于中先出相狀次正判。初文言如雜業等者。文引二經云。如經中說。以雜業故雜生世間。及更有破群那經。問此二經云何通。答有人不信罪福墮于斷見。斷彼疑故說雜業等。若計有神我墮于常見。如破群那來問佛言誰受若佛說言某受更增其邪。是故不說受者觸者但說無觸無受。此之二人雖有此疑機在生善。次此意下正判。傍為二人不信罪福破其斷常。正為二人令生善根。故為人中非無破惡。但有傍正。故云正為生善。傍為破惡。三對治中亦標釋結。釋中二。初辨有無。次對治下正釋相。初文中云有法對治則有等者。有能治所治故名為有。第一義中既無能所。故云則無。此中實性伹是對辨為顯對治有能所耳。次結中云說此法藥等者。通論四悉無非法藥。今從別說從對治邊立名便故且作此說。次第一義中亦標釋結。釋中二。初立二種不同。次不可下釋二種相。初文言有二者。意說今文言第一義者。從教法邊正當可說。不可說者當內證邊非今文意故須辨異。初釋不可說中。初正出相次引論證。初文者。證法無憑須寄人辨。故云諸佛等所得之法。所引偈者亦是論第一義文中引之。初之二句明證法功能。能離言說妄想故也。次二句者。明所證法體。上句正明法體。次句引例況釋。如過去諸佛所得涅槃不生滅法在我身中。說諸下一偈與世界互辨。前明世界亦與第一義互辨故今亦然。次可說者。正明今意四句皆實。故無非第一義也。佛于下引證。此亦是一家明四門入實者判也。謂一切實等四句。次第以對有等四門。上皆名等者入實也。故中論下證入實意。謂為利根故也。快馬見鞭影如止觀第二記。若聞下結。反以無結有。故云豈第一義耶。十五番者又二。初正釋。次問下料簡。初文者。總十五番。謂一事理。二假實。三善惡人。四善惡陰。五善惡法。六三世。七內外凡。八見修圣。九凡及圣。非學非無學即凡位也。十至十三四悉各為一番。十四以四悉通為一番。十五別約四諦。此十五番為欲令人了四悉義遍一切法。若得此意觸境皆成自行化他法皆具足。然須細釋此十五番皆使順于歡喜生善破惡入真。又此十五番雖趣舉一法不無次第。于中為四。初之六番約所觀人法。次內外凡下三番約能觀凡圣。三五番約所施方法。四一番約所觀諦。非所觀法無以成能觀人。非能觀人無以用所施法。非上三故不成于諦。諦是所觀義通能所人法迷悟故也。今略出相狀不可具記。初事理者名通迷悟因果等法。今且在迷為迷說于事中有理而理異于事。直聞此法心生歡喜屬世界。聞能生善破惡入真即屬后三。假實異故聞復歡喜即屬世界。輪等譬實法車即譬假名。五陰及人共譬和合有人也。從人邊說即為人。論既云或說有人無人人能生善故也。單說實法。實法虛幻。可以觀治。雙非下明第一義。論中既云言語道斷故云雙非即第一義。故一一悉并引論證。此假實相對為一番。次單約假人。次單約實法。從外凡陰生內凡陰。以內外凡陰破三界陰。無漏即初果等陰。雖有內外等不同然陰終是所觀之境。次問下略料簡。初問者。人名既通。何故生善獨得人名。答意者。惡是所破非所為故不立人名。人能生善非無惡人。次問者。生善唯在為人。何故令人破惡。答意者。有傍正故得名不同。次約三世中來世是為人者。為人本生其宿善。現種微善當來可生。以當望現故現名宿。若治現惡名為對治可見。次約凡位者。以四善根內用對于外凡名內外異。暖法已去。善陰漸生。義當生善。總別念中。以無常等治故云對治。以第一義通初后故。凡位中亦得通用。次約圣位者。見道生理善修道治事惡。既純約圣位故。圣位中極方名第一義。次凡圣共立雙非即是內外凡位。次世界下料簡釋疑。非十五番數。由前文云世界中無第一義。今問為人對治為有第一義。第一義有三耶。故今文云展轉相生。由觀世界故。生善由生善故。破惡由惡破故見理理中則無世界等也。是則善生惡滅。若互有無終不見理。次約四悉。各立四悉者。還引前大論本文。文自各具故。作此釋。次通以四悉作者。問今四悉相異以為世界容可異前。下三通三與前何別。答前一悉各四逗十六人。今四通四但對四人。法相雖爾在人不定或通或別。或一人具四。或三二一。或多人共一或二三四。若隨所宜始終而論何人不假聞法歡喜生善破惡見第一義耶。俱根有利鈍或超或次耳。約諦中能治屬人故。料簡如文。三釋成者。問大師凈名疏中云。世人多以經釋論令人謂論富經貧。今以論釋經。令知經富論貧。此中何以將經釋論。答言釋成者以義同故引來相成令論意可識。非謂將經解釋論也。況復此是申經別論于理無傷。于中為三。初來意。次列經。三樂欲下正釋成。初二如文正釋成中前二名異義同須會。后二名義俱同不會。初二為二。初世界為三。初明得名不同即是名異。次引證三佛經下正明相成。初如文。引證二文。文雖似因意兼因果。善惡果也。欲即因也。果以因為本。佛道果也。凈名本文謂行于非道。今以欲名通于深淺。道體無欲欲能為因。三釋成中因必得果故以因成果。次為人中四。初名異。次論云下引證。文似單證化主意兼行者所宜。聽不聽屬化主。宜不宜屬行者。三如金師下引事。金師之子等如止觀第五記。四經舉下應必待機故以機釋應。四對諦中二。先別。次總。別中二。先略次廣。略中言如前者如前私釋。次廣者。前不分教故略今教教具故廣。總者以一一悉同對四諦。五起觀教中二。先觀。次教。觀中二。先敘意次正起。初文者。觀假悉成理由觀顯。次文者又二。先次第次一心。次第中三觀為三。初空觀廣余二觀略。初中二。先釋次結。釋四悉為四。初世界中六。初標。次先觀下觀境。三此法下明用世界所以因內緣外因親緣疏。親疏隔別即顯世界意也。四若不下正明觀意。五必須下觀忻。[敲-高+睪]字音易。亦音度也。厭也。六結如文。為人中三。初明為人意。次若宜下正明生善。止觀各三隨一可辦。三是為下結。三對治中三。初明治意。次正明用治亦隨一可辦。三若善用下與為人對辨。四第一義中二。初正明第一義。不得三悉之相故云如失。此是證前第一義相。次即依下由此是證前第一義相故云發真。余二觀及一心并略。次起教中二。先不可說約理。理即向來修觀所證故不可說。次又下明可說。說即教也。初不可說中二。先通。次大經下別。先通文中初引大論義通諸教次凈名下彼經義在于圓。雖有此義以不分對諸教直言不可說故屬通也。生生等十因緣如止觀第五記。次可說者為二。先明說因。即十因緣所成眾生。次正明說又二。先經次論。先經中復二。先四教次十二部。初四教者。起教秖是轉法輪耳。即是四佛當分各轉當教法輪亦應對于頓漸秘密不定伹是文略。次約十二部中三。先標次釋。三大論下指論證成。釋中先四教次五時。先四教中文相可見。細論不可具盡前別教中言仰覆世界等者具如華嚴。常寂光者普賢觀云。有佛世界名常寂光毗盧遮那之所住處。眼耳鼻舌皆是寂靜門如止觀第二記。次起論中四。初明所依三昧。次菩薩下造論意。三天親下正出論相四又五通下明論所攝。初文云摩得勒伽。此云智母。菩薩入此智母三昧作論申經令法久住故云正法得久住禪。故地持九種大禪中第八此世他世禪復有九種。第七造不顛倒論微妙贊頌摩得勒伽為令正法得久住禪。次造論意可見。地持釋華嚴十地品。此下一代四時皆有論申。唯方等部未有別論可以唯識通用申之。無性之文全同敗種故也。五百羅漢造毗婆沙如止觀第六記。通攝世間有漏法輪中云五通等者。明服餌長生等。釋居欲界唯說十善。梵居色天故說出欲。此且據跡文。依華嚴等經本是菩薩(云云)文行誠信者孔子四德也。定禮樂刪詩書。裕猶益也。饒也。昆者爾雅云后也。周人謂兄弟為昆季。昆兄季弟。裕字亦作裕。有德者賞義同生善。背叛者罰義同斷惡。君臣道合似第一義。六說默中二。初明默。次問答料簡。初文又二。先明來意。次正釋。初文三。初引教雙立。次圣說下簡示。三假令下明默意。以自證法不可為他說故。次正說中具約五時。并約當部具教多少。以大經四不可說而帖釋之。初文可解。次三藏中云陳如等者。大集云甚深之理不可說。第一義諦無聲字。陳如比丘于諸法獲得真實之知見。大集無言菩薩者。第十三云王舍城中師子將軍產生一子。尋有天來作如是言。善男子常應念法守口慎言。童子聞已不復啼泣無嬰兒相。乃至七日眼不視瞬是時有人語父母言。是兒不祥啞不能言。父母答言。是兒雖復啞不能言身相具足。當知是兒必有福德。因為立字名曰無言。年至八歲人所樂見。以佛力故與父母眷屬往至欲色二界中間寶坊之中見釋迦牟尼并見十方一切諸佛。因身子問廣現神變說偈贊佛等。今謂此之無言即是契理。大品不可得者。第十經憍尸迦白佛言。菩薩行般若時知一切眾生心不可得。乃至知者見者色乃至無上菩提悉不可得。何以故。般若不為得法故。一一文中皆云諦者。諸佛所說無不依諦。以四諦中世出世間因果具故。縱長途散說四諦之中必在一諦。料簡中二問答。初問可知。由前文云并是三乘所證之法以自利利他俱有默故。故須問起。答中具出四悉。脅比丘對破馬鳴者。相傳釋云。馬鳴未有大信之時來至脅比丘所。自立宗云有言者屈斬首以謝。比丘便默。馬鳴久久乃至云比丘于我有屈故默不言。比丘猶默。于是馬鳴便出其門自思惟曰本我立默彼竟不言。而我有言乃成我屈。卻至比丘所求自斬首。比丘曰。我法仁慈不斬汝首。汝當剃發為我弟子。若準付法藏傳脅比丘法付富那奢。奢論勝馬鳴剃發為弟子。馬鳴初于閑林之中自思惟言。智慧殊絕有難能通計實有我。甚自貢高來至奢所。奢言諸法無我。馬鳴言所有言論我皆能破。此言若虛要當斬首。奢言佛法之中凡有二諦。世諦有我第一義諦無我。鳴猶未伏。奢云汝諦思惟無出虛言定為誰勝。鳴思惟二諦然后乃伏欲自斬首。奢令剃發以為弟子。若準傳意但以二諦破非默破也。若婆沙中云。曾聞有大論師名奢提羅。至罽賓國。于時佛跡林中有阿羅漢名婆夷秀羅。具足三明通達三藏。時奢提羅聞彼林中有大論師即往其所到已慰問在一面坐。時奢提羅語尊者曰。誰先立論。答我是舊應先立論。奢提羅言。一切論有報。時婆夷秀羅默然而坐。婆夷秀羅諸弟子輩唱言。汝師若是奢提羅者自當知。從林起去展轉前行。其師作是思惟沙門釋子何故作是言汝師若是奢提羅者自當知。即便自憶我作是言。一切論有報。彼沙門默然便是我論無報。沙門已勝。即報弟子言我還往彼。弟子曰。已于眾中得勝何故更往。師言。我寧于智者邊負不于愚者邊勝。即時詣彼作如是言汝是勝者我是負者。汝是我師我是弟子。此婆夷秀羅正當默破但與今文名字不同。次問者。準大論云四悉攝八萬四千法藏十二部經。攝十二部已如上說。攝八萬四千其相如何。答中引經具出數相。既云初心乃至舍利故知四悉攝一期教故云八萬四千也。于中初引賢劫經。次引異說。初文二。初引賢劫通難。次若作下廣集諸教別對四悉。止觀文中用對四諦。今對四悉者以四悉義同四諦故具如對諦中說。余諸八萬四千更有不同之相如止觀第一記。度無極者。賢劫經中列三百五十度無極然后對六度四分煩惱為八萬四千法門。亦在止觀第一記。又大纓珞經六度皆云度無極。故晉宋譯經皆翻波羅蜜為度無極。七得用不得用者。得謂自證。用利他也。于中為二。先標次釋。釋中又二。初舉極果。次舉因人。因人中二。先標列四句。次解釋。釋中凡夫及四教不同。初藏通兩教各分二乘與菩薩別釋。初三藏二乘中先聲聞次支佛。初聲聞中二。初明得而不能用。次假令下明用而不當同不能用。初文可解。次文具明不能用四悉之相。能稱機故方名能用。聲聞借使欲利于他而差機故不能用故云假令。于中初舉滿愿通明差機。次如富樓那下約四悉。一一皆先出入次結不能用。初文云。如富樓那九旬化外道如止觀第六記。身子差機如止觀第七記。迦絺那如止觀第九記。如身子不度福增者。論云。此比丘宿生為魚身長七百由旬。宿曾聞法雖墮魚中宿種猶在。時有商主將諸商人入海采寶。忽見流急船向白山兼見三日并現。即白海師。海師曰。禍哉非三日也。二是魚目。一是天日。白山者魚齒也。必入魚腹。船中諸人各稱所事。中有優婆塞稱南謨佛。魚聞佛名即自念言此佛弟子我昔亦佛弟子。即忍死合口水流便退。魚因舍命風吹尸上岸。神生值佛。身子及五百皆不度。佛度得果。佛令按行海畔見骨山高七千由旬山北日所不照。回來白佛。佛言是汝身骨。問曰。魚身長七百由旬。所見骨山高七千由旬。何故身小而骨山大耶。答或恐字誤應是七十耳。大醫等者。身子為大醫五百為小醫。支佛亦然者。據理既不知機明知不能用四。雖有部行但是悲心。如身子云我非知機但憐愍故而為說法可以比聲聞知也。次明三藏菩薩未得滅諦名未得一具能用四。所以者何下釋。不斷煩惱稱病導師。通教菩薩六地未巧者。與羅漢齊。雖亦說法不能稱機故云未巧。別教十向既進修中道故相似中道其用勝前。登地已去任運真應。八明權實者。先標。次釋。釋中二。先正釋次料簡。先正釋中二。初重指前對諦未判權實故云通途。次正釋中二。初四教次五味。初文自四。初三藏中又四。初引論總判。言釋論云諸經多說三悉檀等者。此是大小相對而說。即指三藏經為諸經般若為第一義各有其意。次三藏下示教觀體。非無空理但非即空故云少耳。三就三藏菩薩下且許當教以論三四。言約三悉以明四者非但無中道第一義諦亦無真諦第一義諦。且據緣真伏惑邊說立第一義名耳。故云約三明四。又明四者能為他說四故云明四。自行但得三耳。四雖爾下正判屬權。次通教中亦四。初形前立名。次故下引論證巧。且約即空明第一義。三就佛下當教判得。四而約下正判屬權。次別教中三初形前。次而猶下望后。三教道下正判屬權。次圓教中二。初亦形前。次故四悉下正判是妙。次約五味中可見。次料簡中五重問答。初問中云菩薩雖得四此亦約三論四如前。答中通教既無中道義當無第一義。三藏菩薩不斷惑者。若以二乘望通即同得四。言從證則四從教則權而不云從教則三者。教道證道俱說有四。但權實不同故不云三。若取地前為教道者。既有若取之言。當知初地以去。仍有教道之義。具如止觀第三記。九開顯中二。初標次釋。釋中二。初正開次料簡。初正開中二。初明施開之意。次正約前四時論開以會法華。初文又三。初通明諸法本實。次大悲下施權。三今開下顯實。初文者法既本妙粗由物情。故知但開其情理自復本。施權中二。初正施。次無量義下引證。三今開下正開。開中又二。初約法通開明施化本意。次除滅下寄二乘難開以明開相。粗既即是妙化城即是寶所故也。次若乳下正約四時明開又二。初正開。次方等下明開分齊。乳及二蘇中別教四悉雖有第一義并約教道。故云唯決四權生蘇十二權熟蘇八權皆得入妙。生熟蘇中決權引證但云千二百羅漢及決了聲聞法者。前證乳教已引菩薩。菩薩義同不繁文故不重引之。既云菩薩亦除疑網驗知菩薩亦須會三。方等般若至在此者。開分齊中亦應云華嚴文無者略。驗彼三部圓教無殊法華之圓。判頓獨在華嚴信是妄生疣贅。況法本妙隔在物情。法華已開翻降為漸。十如實境妙卻為粗。佛之知見貶歸菩薩。藥王十譬嘆教圣說成虛。法師三世校量通為不實。分身佛集寶塔涌空徒屈來儀證斯漸教。同異之相不可具論。一家教門足堪搜撿。如何獨異黜茲妙經。次料簡中問決諸權悉檀至不爾者。問意者若決粗入妙為決諸粗四悉同入妙第一義悉。為自決世界入世界。乃至決第一義入第一義耶。云不爾者若不如此為如后意耶。亦有本云為當爾不恐人誤改耳。答意者二意俱通故云自在。言假令者如初問意縱令盡入妙第一義。妙第一義既不隔三與第二義亦何別。故云一三自在。今文且作一種解者順第二意對開五章名義順故。若唯入第一義但得對體余義則闕。若決下用第二意一一別對。初世界中二。初正會。次亦是下示相。會入世界秖是諸法。決彼諸粗同入此妙故成妙名。次示相會入中二。初約法說周意。次譬說周意。初法說中七方便同成佛乘。譬說中二乘之名同稱菩薩。汝等所行是菩薩道。所行既成菩薩之道。行人豈獨猶名二乘。次決第一義中以四悉義隨于五章。故第一義居次。佛所知見及所至寶所。并屬理故。次會為人中引證云大車者車方為因。道場為果。次會對治中。引證云。以此寶珠用。貿所須者。方便教中法有限量。非即非妙。是故艱難如勤力求索。實理無竭疑盡信全如寶珠無價。貿物無盡。究除貧苦莫若如意。此良藥等思之可知。是故貿粗病差。并是對治之別名。此中判教以辨同異本顯于同。故本跡二門爾前未說。因茲開廢莫不咸聞。十通經者又二。初問次答。答中二。先總舉次別釋。釋中先。釋次結。釋中二。先跡次本。跡中二。先列經次釋。本文亦然。跡之與本俱。以性為生善。善性在往故也。俱以進力及行為對治。并舉能治行也。根舉能悟之人。想舉能見之心。此少異耳。故同有四悉。兩處下結可知

次第二。別解者初重略標五章前已列竟。今于五中初廣釋名中二。初開章次解釋。釋中自四。初釋初門中為三。初于今經自立。次立此下明立名意。三問下料簡。初文者。雖在今經與他對辨不無通別。若妙法蓮華名之與義俱異他經。經之一字名與他同義與他異。今從名通故云通耳。次立名意者。以何緣故立此經名。名既該乎一部。一部意不逾三。故名既通別不同三意。亦隨名通別。故釋此三意。粗妙甄分教行理殊通別異轍。今釋此三又為四意。初標次列。三釋四結。初二如文。三釋中二。先通解通別。次別解通別。通謂通于諸經教行及理。別謂別在圓詮之教。初通釋中二。先略次廣。初略者。一代圣教諸名之下。無不具此教行理三。無不以別而契于通。無不以通而應于別。故此三中通攝佛法。故教則機應相對。行則因果相對。理則名實相對。亦是事理相對。若無此三雙通別虛設。次廣釋中自三。初約教中二。釋結釋中二。初明別。次金口下通。次故通下結也。次約行中亦二。釋結釋中初別。次大論下引小以例。初別中又二。先立次引證。并是約通論別且從別以明別。如云法寶即通種種故別。次引證中先寄小。各說即別俱正故通。言各說身因者。涅槃三十二釋隨自意語中云。如五百比丘問身子云。佛說身因何者是耶。身子答云。汝等亦各得正解脫自應知之。何緣方更作如是問。有比丘言。我等未得正解脫時。意謂無明即是身因。作是觀時得阿羅漢果。有說。愛有說行乃至飲食五欲。如是五百各各說已所解已。共往佛所稽首右繞而坐。各說已解。身子曰。誰為正說。佛言。無非正說。次寄大中各入故別不二故通。三十二菩薩入不二法門者。既有能入之門。門皆趣理。準例五百三十二亦無非正說。此舉大小兩乘能趣之行。次例中不可得即是理也。舉劣況勝。觀息尚即是理況大小兩乘能趣之行。當知下結。又二。先結次引證。次理中三。初立次引證三結。初文不二故通非一故別。證中二文例立可知。先引大論次引大經中。言解脫亦爾。多諸名字者。大師在靈石寺一夏講百句解脫。每于一句作百句解釋。是則解脫有萬名字。如天帝釋有千種名者。亦名憍尸迦。亦名婆蹉婆。亦名婆佉婆。亦名因陀羅。亦名千眼天。亦名舍脂夫。亦名金剛寶頂。亦名寶幢等。名異下結。名異故別禮一故通。別中云今稱等者。妙法是別異余經故。經即是通通名經故。故知。今經通別始自如是終乎而退。莫非佛說俱是妙法。從始至終咸別并通。于此教通別中詮于行理通別。故知本跡無非因果及名實故。不可遍引故略示方隅。粗引譬喻以示行之通別。及方便中實相等為理通別。譬喻中者諸子習因不同即是行別。等賜大車直至道場即是行通。大車是所乘通理道場是所契實相。乃至大慧之名亦是名別。一一別名咸從理立即是理通。此是今經理之通別。具如下釋中更廣明之。四約此下結。次料簡中先問次答。問中所以但問教者。教行理三展轉互通。教既居初。但從教問。余之二種憑教自顯。初廣略二解泛通諸教。是故通以一佛為通。今即離為四佛不同。佛佛自有諸門教別。故云教主不同設教亦異。云何下難者。以前通途難今四別。次答中意者。即具當分跨節兩義。應知兩義即與待絕二妙不殊。又前二釋亦具二義。何者。若依施權即當分義。若據佛意即跨節義。雖具二義不譚其意而以此意泛釋。復未甄衡二途。其意以通。而未灼然開顯。以是義故。故須分于二義而答。當分通于一代。于今便成相待。跨節唯在今經佛意非適今也。釋此二義。先標次列三釋。釋中先當分次跨節。一一皆約教行理三。初當分者順前問意為顯跨節以當分難。四教當分皆具三意。于中先正釋次融會不可即具。故與后義俱立難易。初文三藏廣余三例。初三藏中三。初正釋相。次經言下引證。三此則下明當分意。初文可見。引證中言即脫瓔珞等者。報身四十一地戒定慧陀羅尼以為瓔珞。寂滅忍為柔軟上服。大小相海為嚴飾之具。丈六相好為粗。生空法空為弊。現有煩惱有為有漏為塵土坌身。實無生死煩惱似有生死煩惱。為狀有所畏。如成論無畏品云。如經云。善來比丘隨順我法我則歡喜者。此似有貪。如語調達。汝為癡人食人涕唾此似有嗔。自言。我是人中師子。此似有慢。善持我法如擎油缽。又如語調達言。我尚不以法付舍利弗等況當與汝。此似有見也。文中但略舉垢衣一句耳。語言勤作等者。即是小乘。七科道品即除見思糞之法器也。語言即念處。勤作即正勤。咄男子等即如意。好自安意即五根。所以者何等即五力。更與作字即八正。雖忻此遇即七覺。當加汝價即暖法。不能發真如意能發故云加價。今文甚略。言涂足油者下偈文中得如意足觀。如油涂足則能履水。能得神通。又油能除風。如定除亂。廣如信解品疏釋。此則唯譬三藏說教行理可知。次三教例中云通別圓等亦爾者。具如下本門果妙中釋四種身相不同。融會可知。次跨節中四。先斥當分。次若開下立跨節相。三如此下結意。四作如此下融會。初文又二。初正斥。次秖隱下明當分意。立當分者以施權竟。權實相對故有四主各各不同。故明意者無別當分秖是隱實施權且云當分。初至金輝現當分身也。不說下說當分法也。略語身法余二略無。不說甘甜常樂之味。說于堿酢無常辛辣者。大經第四云。苦為酢味。無常堿味。無我苦味。樂為甜味。我為辛味。常為淡味。煩惱為薪智慧為火。以是因緣成涅槃食。彼破三修故但三味。勝劣相對故成六味。故略不說凈及不凈。今文從劣故云不說甘甜等也。棄王者服飾重語隱妙現粗。亦與前隱功德現丈六意同。如窮子見父豪貴尊嚴等。無量功德莊嚴纓珞為王者服飾。當知秖是一種身口行理更無別途。今棄此服飾即當分義施權意也。言糞器者生滅道品。若開方便下正明跨節相此句總開。即向身向法向行等者。指前方便身口行理等也。三結意中歷三意結。初言通是一音之教。而小大差別者。今此是法華跨節一音不同小乘當分一音。具如止觀第一記。故依婆沙但三藏佛一音耳。準例通別。皆應有當分一音。前當分義中分四教主。各有所說所行理體故義易解。理無種種。何故四教各有所詮。所詮異故理不應異故云難融。跨節義中不分四教。各別詮理故云易明。諸經所說因果各別。今越彼別義。唯論一理故相難解。若二義相成則理相俱易。若二義隔越則二俱難明是故二義相須當分乃成今經相待義邊跨節乃成今經開權義邊。又若方等般若及華嚴等當分義者仍是施權。若來至法華當分義邊成判權實。判已即廢廢已即開。開廢相即不可異時。二定妙法先后中四。初標。次若從義下辨先后。三從今題下正明今意。四雖復下融通二途。初如文。次文者。從義從名各有其致。從義中先立。次引證。從名中亦先立。次引事。事中二。先證從名。次篤論下復順從義。言篤者。爾雅云固也。老子云。守靜曰篤。篤貞正也。三明今意者。應知題名須從名便。故先妙次法已如題中。今欲解義故須從義。所以下正釋中先法次妙。四融通者。秖緣前后無乖。故解釋中則從義便。故知前后并不乖理。舊解中二。初出諸師次今家難。初文中前三師大師不破者。以下文云余者望風故也。若欲薄知得失者。例光宅意破無非不遣。如道場觀云。三非真實。不知何教之三為非真實。既不知三外別有菩薩。歸一與無上顯妙未彰。若引今經以證妙者理稍可然。其如所證無妙可論。余皆不了。無上故妙者。引經是乘微妙。清凈第一。具足應云于諸世間為無有上。有本無第三句。并前二句方可證無上故妙也。又云寄言譚于像外等者。意云妙理無形言譚托像。寄有形言以譚像表像表為妙。有形為粗但像表之理精粗是亡。亡精粗故故名為妙。亦不知像表絕精絕粗為何所詣。引經文證義亦如前。會稽基即法華寺基也。言表同者不知昔何教三為異表會何教令同亦不知指何為昔三因故亦令妙不成。北地師三。意趣亦爾。三師之三并不出光宅之見故云望風。如順風破陣陣首既破余者望風。次光宅師者所感天華志公尚云嚙蚤。武帝欲請雨。問志公。志公云云能致雨。便請云公講法華經。至其雨普等四方俱下降雨便足。又云法師未生之前有人于水中得法華疏題云寄與云法師。廣如別傳。感應若斯猶不稱理況他人乎。驗靈山親承理無差忒。然三師稍同光宅而不及光宅菩薩用三僧祇故知光宅有三可會但無一可歸。無一可歸故破不成妙。指昔通漫故破粗非粗。所以招于二十四難良有以也。于中先總立次廣釋。釋中先釋昔日因果各有三粗。次釋今日因果各有三妙。初文者先因次果。初因中先標次釋。次結。初如文。釋中體則具列三乘位用則但舉菩薩者舉勝兼劣。以三祇菩薩不斷惑因與二乘凡位似同故名因同。并是初明諦等為體。位中言第九無礙者三祇之內伏惑時長乃至非想第九品并伏而未斷。位未出界況復變易故名為下。用短可知。當知二乘位用下短比此可知。昔果三義者初標列。次釋。后結。釋中體者縱至佛果。亦但有余無余故與二乘其體是狹。佛果亦同位在化城。佛果亦同止除四住。又下重釋用耳。八十等者以壽量意用斥昔果。本行菩薩道時所成壽命為前過恒沙今猶未盡復倍上數名之為后。八十年佛無此壽故故名為短。次明今因果各三義者為二。先釋次結。釋中二。先因次果。因中三。列釋結。釋中言界外行菩薩道者。若自行者必在界外。若兼化物則自在受生。次果中亦先標列次釋三結。言神通者在因則以伏斷為用。在果則以利物為用。光宅意以壽量品為神通延壽利益眾生。即是下總結。次今古下破中三。先舉難例易。次因體下正破三彼作下結成難勢。初文中南方者南朝即江東是。舊總云南朝。后分兩道故云江東。承肇什者取語便耳。關中四子即生肇融睿。后人承用四子之義故時人語曰生肇發天真。若以今意望之多附于通。不必全是故云多附。附謂附近。光宅亦附近肇什故云寧遠。時人以為光宅得旨故抑云不遠。先破得旨之難余易自啟。次正破中二。先因次果。因中三重謂體位用。一一各以四一難之。初破因體中先通責光宅。昔言通漫復泛許之故云可然。何者下正破中三。初舉昔有四一。次舉今無四一。三結難。初昔中二。先列次結。初文者。般若舉乘乘即是教故云運載。既言一切靡不遍行及法界等當知體廣。般若有教一思益有行一華嚴有人一凈名有理一。昔因如此下結。若言下責今經無四一。又二。先列次釋。列中并是光宅疏意下去例知。當知下難勢。還以彼義而難于彼。次難位中四。先來意次標三釋四結。初二可知。釋中亦二。先昔次今。昔中亦先釋次結。釋中初文云無上是法舉法取人。言般若是無上明咒者。大論問釋提桓因何故以般若為無上明咒。答諸外道圣人有種種咒術利益人民。誦是咒者能隨意所欲使諸鬼神。諸仙有咒得大名聲。人民歸伏。貴是咒故故名般若以之為咒。帝釋白佛是般若咒常與眾生道德樂故。余諸咒術能增長惡。般若神咒能滅諸禪涅槃之著何況貪等。是故名為大明咒也。無上明者大或有上故次名無上。無等等者等此無等名無等等。皆破無明故并云明。又外道有咒能知他心。有咒能飛變。有咒能住壽。于諸咒中般若出過無量無邊故云無等。又諸佛于一切眾生中無等故般若名無等。又無等等者妙覺位也。無能等此無等之位故云無等等。故凈名中所嘆菩薩皆是等覺。位鄰妙覺故云近無等等佛自在慧。此咒無上義同妙覺故云無等等。是為咒義無等等故也。次引大論中應云因行而言位者恐誤。受法性身行菩薩行如前釋。引凈名中近無等等者。佛名無等無等中最故云等等。等覺近之。舉彼所近故云佛自在慧。十方魔王者不思議品文。入地菩薩能作魔王。魔王不盡是彼入地菩薩故但云多。以實行者不能惱于深位菩薩故云非驢所堪。所以今云皆是等也。次凈名文者。初住八相未是極位故名為雖。是故仍須行菩薩道自行化他以進后位。此由初住見理故也。故舉理以顯德。秘藏正當所見之理。如是下結。次若言下明今經中亦應云行亦但云位者。應是以位顯行。前文亦然。當知下結次明用中三。謂標釋結。釋中二。先昔次今。先昔者又二。釋結。初教。次明行長中初云無明舉失顯得。一切種智正明能知之行。一切法即兼舉所觀以顯能觀。明無明下出觀相。若知下釋觀相。是為下結觀相者并是中道觀故亦應合有用字。但是文略。次明人一中云一日等者。并是斥奪之辭。舉能奪所以明人勝。初云一日行般若如日照世等者。大品習應品云菩薩行般若一日。出過二乘之上。二乘如螢火蟲。不作是念。我力能照閻浮提普令大明。二乘亦爾不作是念。我行六度乃至菩提。菩薩照世洞照法界如照三千故云如日照世。故勝二乘一切智光。拙度菩薩尚未見空故如螢火。若入薝卜等者若入凈名常寂光土之室故唯聞諸佛法界萬德之香。尚不嗅地前教道之香。豈樂拙度小行功德。故法身菩薩立種智之身。如實相之座。不假燈王之威。見思塵沙諸習先盡。故分段方便二土五塵。不能染于實報法身。故知此等皆是法身念不退類故云阿越。理一中云色無邊故等者。五陰是理故即陰是實相般若故皆無邊。以由理故令法無邊。當知下結。次若謂下破今教無四一故粗。文闕人一以行兼之。行必有人故也言覆相者覆卻常住真實之相而用于權。亦略用字如前可知。次果體廣狹四難者。亦標釋結。釋中二。先昔次今。初又二。初難次結。初難中全具四一文且引般若凈名但是理一教一。余二比于上下諸文類之可知故略不說。次從若謂今果去難今經果上四一不成。初不滿不了教一不成。光宅疏中云明一乘故滿了。不明佛性故不滿不了從何故復言去行一不成。從若體廣去人一不成。此等并是光宅疏意。言七百阿僧祇者。首楞嚴下卷。堅首菩薩白佛言。世尊。佛壽幾何何時入滅。佛告堅首。東方去此三萬二千佛土國名莊嚴。佛號照明莊嚴自在王。十號具足。今現說法。如彼佛所有壽量我壽亦爾。又問。彼佛壽命幾何。佛言。汝自往問彼自當答。堅首承佛神力于一念頃即往彼國頂禮繞佛白佛言。世尊壽命幾何幾時入滅。彼佛答言。如釋迦壽我亦如是。汝欲知者我壽七百阿僧祇劫釋迦亦爾。堅首還白佛竟。阿難言。如我解佛所說。彼佛是釋迦異名。佛告阿難。汝承佛力乃知是事。乃至上方有土名一燈明等并釋迦分身。從若言去理一不成。言應備五眼見佛性者。據不見佛性則無佛眼。當知下結。次果位中亦三。標釋結。釋中亦應先舉昔有次斥今無。文中從略直舉今無。準前諸釋驗知昔破。次果用中亦三標釋結。釋中亦不出昔直舉今文。準前可知于中二。先正破無四一。次廣破神通。初文二。先破次結可知

法華玄義釋簽卷第三法華玄義釋簽卷第四

　　　　天臺沙門湛然述


次破神通中云何止延壽而不延眼奪其無理。何不延舌奪其無教。亦應更云何不延智知于常住奪其無行。何不延身令契法身奪其無人。文無者略。眼不見性一句略牒無理。具足亦應盡牒四句。三前一下總結也。三結成難勢者又二。先釋次結數又二。先結數。次釋今意。初文者。然二十四難中所破之義并在光宅疏中。今直引來為難而不委悉。言二十四者。且據相對今昔合論故二十四。若今昔別論難昔因果各三合成六難。難今因果亦成六難。合一十二難。一一四番成四十八。又今文中果上三義但難今位及用。略不語昔則闕二處四番現文乃成四十番也。矛盾如止觀第五記。今還以彼四一難彼妙成粗。還以彼昔三難彼粗成妙。故無盈縮。四正論今意又二。先借光宅義以顯今妙。次正釋。初文為三。先標次釋三結。釋中二。先釋。次初約下判。初文自四。初約十界釋中二。先釋次結。初釋中二。先因次果。先因中二。先釋次融通。初釋中三。體位用也。于一念中一法攝九故名廣。一念中九無非佛法故名高。十法無非三諦并有破三惑現三身之用。次融通中意者前廣義似于橫。次高義似于縱。用中似獨具三。故須合前二義共成一意。秖是三諦一心有體位用耳。次果三義中言體遍者本法身也。即本地已成法身也。非但高廣等殊指本跡二門因果永異。是為下結。可知。次約五味以判粗妙者二。先列五味。次又醍醐下重辨同異。初文者。因果二門并約跡說故得乳中亦有一妙因果。余味例然。故下結云與醍醐妙同。次約觀心委明十境十乘。若論觀境則不如止觀委悉。若以體位用三而判粗妙則此文顯要。如其體等不廣高長不名為妙非今經觀。若得此意法華三味于茲現矣。一經樞鍵于茲立矣。一代教旨于茲攢矣。佛出世意于茲辦矣。十法成觀之精髓矣。十不思議之導首矣。是則前約十界五味二釋咸入其中。后約六即是觀心之位。故前二義假茲方立。是故行者常觀一念介爾起心以具一切心故等于佛心。以等佛心故六皆名即。成究竟即已能巧設五味思之思之。次約六即釋。亦是體廣者具十界故。亦是位高者皆佛界故。亦是用長者皆究竟故。同在一念故皆云亦。次初約下判前四釋義同四一。何者今經體具十法界。如云實相如是相等由此經用有前四味。由觀此經成于妙行。始終六即。四一義顯。是故四釋成今四一。況廣高長遍于四釋。所以今教具足有于體廣等三皆成四一。方知光宅絕此氣分。次略示下結前廣說下生后。釋云先法次妙亦是后文標也。次釋中二。先舉南岳分三。次今師順南岳意廣解。初文中二。初標列。次釋。釋中自三。初眾生法妙中六。先明妙有所憑。次又經下引今經相似之文。以驗眾生法成妙也。三引大經證眾生法位粗而行妙。初學大乘位居肉眼。從行而說故云佛眼。四央掘下舉果以勸修妙行。五引大品二文明行妙之相。六此即下結。初文可解。次文者既云父母所生。即是眾生清凈若此。故即名妙。第三文者既云肉眼故名眾生。名為佛眼故即是妙。四引央掘經具如止觀第七記。五引大品二文中。初言六自在王者。凡夫為六所使。不名為王亦非自在。純行染污又非清凈。今六根得理理無過上故名為王。遍一切處故名自在。自性無染不為惑拘故云清凈。別在行成通具六即。又云一切法趣等者即是六根皆具三諦故妙。趣義具如止觀第二記具引本文委釋。當知諸經并有眾生妙文。但部兼帶不受妙名耳。六此即下結可知。次佛法妙者。先釋。次如是下結。釋中意者攝前四味并是今經權智所攝而與實理相即故妙。次心法妙意者。大論云眾生心性猶如利刀唯用割泥泥無所成刀日就損。理體常妙眾生自粗。初引安樂行中。既云觀一切法不為生死所動。不為煩惱所退。以煩惱生死是法界故。又一念心隨喜等者即觀行位。初秖于貪嗔一念心起體即權實。諸皆例然。隨順三諦故云隨喜。是故隨喜名心法妙。普賢觀意者心體即理故云自空。誰執罪福故云無主。應遍十界以明罪福。在一念心方成妙觀。觀心無心等者。能緣之心既無。所緣之法安在。能所不二故云純是。以心體本妙故可于心行而求解脫。破心微塵如止觀第三記。次明大師依南岳意更廣分別。于中為三。初標次釋三問下略料簡。釋中二。初略明得名所依。言若廣眾生法一往通論諸因果及一切法等者。然眾生義通故云通論。若其通論義非究竟故云一往。一往雖通二往則局。不通于佛。及唯在因。佛法及心不云一往者。佛法定在于果。心法定在于因。故此三法得名各別。何者如眾生身中佛法心法猶通因果。況眾生名通通凡通圣。若佛身中眾生心法亦定在果。心法之中佛法眾生法此二在因。若爾何故經云三無差別。答理體無差差約事用。此義廣明。具如止觀十法成乘中說。即是心法及眾生法。彼佛法界亦兼于果而不專于果。彼文寄果明理性故也。次正廣釋中自三。初廣眾生中文又自標二。謂列數次釋。初列數中二。初通論諸經增數。次正約今經。初通諸經者此中釋法唯立三門釋妙則本跡各十。且如下文通釋妙數中云本跡三中一一各十。十中復各待絕不同。故有一百二十重妙。當知諸經所列法數一往且從增數而說。據其道理須論四教。四教之中皆有跡中三十粗法三十妙法。更約五味以論粗妙。兼但對帶。依此等法而生增數。始從一法乃至百千。不出心佛眾生法故。增數之相略如止觀第六記。故宜樂不同令增減異。于中又二。初略至三。次廣例百千。次明今經又為四。先依經列數。次南岳下釋十如名。三次判下判權實料簡。四皆稱下釋法界名。初如文。次釋如名中二。初出南岳次騰己見。今一家相承皆云如者猶依南岳通云十如。次大師意者為六。初章安述所依標數。次一云下釋出讀相。三分別下融通大意。四唯佛下稱嘆。五是十下明法功能。六若依下明讀文所以。初如文次讀相中約假雖有邐迤之言但是約空論假。三融通中二。先出文意。次約如下正明融通又二。初融三諦。次非一下復疏也。兩義相成方名實相。四五可解。第六意者偈文既以性相為句故今讀者大分依之。三判權實中二。先出古師次明今解。初文二師各先出次破初師初文可見。次今恐下破。破中先約法。次若言下約人。言凡夫何意無實等者。經云一切眾生皆有佛性則眾生有實。而生五道以現其身。則圣人有權。觀音妙音三十三身并是圣人有權之文也。如此抑沒等者抑凡無實沒圣無權。次破地師亦二。先出次破。破中大意可見。不能委細。但總云人情而已。不應圣理故也。次明今文正解者。但明一心具足十界。若且約界判則九界為權佛界為實。一一界中又各具十。尚權實相即何況具耶。一心既爾諸心例然。是故不同舊人所見。是知舊人不知以如約界界界互有而但約如以分權實。四釋十法界名約三諦者。具如止觀第五記。如無別體全依于界。前釋本末等已約三諦即是十界皆三諦竟。今重明者按十法界三字解義使十界中三諦分明。則令如中三諦復顯。彼此相成令知不異。故止觀中不思議境一念三千非思量分別之所能解。是故立此不思議名。釋中文又為四。初標數。次十數下釋。三若十數依下判對。四欲令下以文融通。初列法數竟。次此一法下正解法相于中為五。初重舉千如。次束為五差。三判五差權實。四然此下嘆五差權實五次解下正廣解十如。初二如文。三判中言細論各具權實且從兩義者。相即如向所說。且依九界為權佛界為實。若不然者謂佛尚亦不說況復下地故且依顯說。四稱嘆中為八。先約人嘆境故云諸佛。次以此下約行嘆境故云發智。三故文云下重舉境智深廣。四其智下嘆智令妙以顯妙境。欲明智契故重舉境。若境為智門即正嘆境也。五方便下總以二境通嘆經文。六如來下總明如來能照二境。七央掘下引證佛智。八當知下結歸稱嘆。前四可見。五總嘆經中二。先嘆。次如是下結。初文中具約三周。所言方便品略說等者品初長行略嘆廣嘆權實二智。次重頌中二十一行頌前二智。于中前二十行重頌廣略二嘆。末后一行略開權顯實云。佛以方便力。示以三乘教。眾生處處著。引之令得出。后開示悟入廣約五佛開權顯實。望后二周仍成略說。言長者付子此法者付彼般若。彼般若中雖未開權依彼法體不出權實。總結可知。六明如來能照中云如來洞達究十法底等者。于一一界一一法善知法相自行化他諸法具足名為盡邊。無非實相名為究底。種芽等者皆以二法為種熟脫故也。聞法為種發心為芽。在賢如熟入圣如脫。于十方界十界眾生無不了知橫豎種脫。七引證中且舉善惡二人余皆仿此。言央掘雖是惡人善性相熟等者。央掘經中如來說偈問。央掘偈答。佛命善來成阿羅漢即地獄人成聲聞界。若依大乘得無生忍即成佛界。四禪比丘謂為四果。此即天界成就地獄。且略舉此以為事端他皆例也。八當知下結中二。初結眾生是妙。次不可下誡勸。言不可以牛羊眼等者。普超經下卷。佛授阇王記已。因告舍利弗。人人相見。莫相平相。所以不當相平相者人根難見。唯有如來能平相人。賢者舍利弗及大眾會驚喜踴躍而說斯言。從今日始盡其形壽。不觀他人不敢說人。某趨地獄某當滅度。所以者何。群生之行不可思議。五正廣解中文自為二。初通中二。初廣釋十如。次若作下廣以三諦釋究竟等以顯十如又為二。先寄釋等。次今不下正出實理釋究竟。又二。先釋。次夫究竟下重釋。從勝立名方名究竟。所以本末究竟皆空假中者。如于夢中修因得果。夢事宛然即假也。求夢不可得即空也。夢之心性即中也。此之三法不前后。不合散。次別解者為二。初文復合五差為四。以菩薩與佛菩提器同故復合之次初明下解釋。釋中為三。初正解次復次下開權。三復次百界下以諸教偈結。初依四文為四。先解四趣十如自為十。惡相者文為二。先法次譬。初法中不如意處即是后報。相表于報故云也。次譬中二。謂譬合。合中惡相下合否色。報不即受故云遠表。泥黎者此翻不如意。此處咸苦無適意法故云也。亦云地獄。新譯云捺落迦翻苦具等(云云)。四惡之業感報不同。今且從重說故云也。凡夫下合相師。若不舉相師則不預知有。相師有分與究竟故舉凡夫用世相法亦有分知。況二乘菩薩唯佛究竟。如善下重譬佛。洞者鑒幽也。始終者秖是相報耳。又地獄相報如迦葉等千人出家。先本事火皮膚皴裂。凈飯王曰是諸人等雖復出家不足光顯我之太子。乃令千釋種出家入道。此千種釋出城之時。提婆達多瞿伽離其馬仆其冠脫。眾人皆云。是二人者必于佛法無大利益。此亦地獄之前相也。此世間相者。尚亦似知未現之相況極圣乎。如善相師具如止觀孫劉曹等第五記。惡性者。約理則本有之法不可改故。如木等者明以性為因假于外緣不同今此明染中之惡即修惡也。具如止觀第五記不思議境初。然十如十界皆有修性。此中但以修為性耳。于中為二。初正釋。次譬功能。初如文。次文又二。先順譬次反譬。初又二。先譬。次大經下合。于中先引教次合。若泥木下反以不可生為譬以顯可生。亦先譬次合。合中但云不爾即略合也。故言下結。體中二謂釋結。初釋中文出三釋各有其意。次明力中四。先法。次舉譬引事。三合。后結。初如文。次文先引譬。次引事。云大經云作舍取木不取縷線等者。涅槃二十三云。欲造墻壁則取泥土不取彩色。欲造畫像則取彩色不取草木。作衣取縷不取泥木。作舍取泥木不取縷線。彼敘外人而執定計。今借因緣助成義邊。各有力用能生之性。當知力者功能為義亦是堪任。地獄下以三趣合仍略修羅。故知一一并以四趣言之。皆是下結。次明作中二。法譬。譬中譬合。譬云為惡行者名為半人者。大經第八云。譬如世間為惡行者名為半人。為善行者名為滿人。經文本譬半滿二教。今借譬義不用于法。文且引地獄故諸惡之言義兼四趣。次明因中二。初正釋。次功能中云自種相生習續不斷者自分因也。俱舍名為同類因。具如止觀第八業境中。次緣中三。法譬結。法中二。先正釋。次所謂下功能。言如水能潤等者。習因如種助因如潤單有習因未能成報。故加緣潤堪受后果。是故報因名之為緣。三故用下結。次明果中二。先略釋。次如多下相狀。次明報中亦二。先略釋。次相狀。次明本末中為三。謂標釋結。釋中三即三觀。初空觀中相本報末始終俱空。此四趣十如本無性故。乃至四中一一具十。此四既空四中之十安得不空。次又惡下明假等中三。正釋引事結。初文者初相后報更互可識。故四中之十相表皆然。次若先無后下引事。言追記者追退也。卻記往事也。亦云隨記。故書云雖悔可追及也。言當知下結。三中實下釋中道等。此四趣及十界之十無非實相。言約理者中名附理。故云約理。究論此三無不是理也。次人天中為二。先與四趣辨異次正釋。釋中言自然者此言通用何必外計。即任運之異名耳。因必克果之相也。委以四趣意例之可識。次明二乘中二。先總明所依。次正釋。釋中二。先正釋次廣料簡有報無報。初文中云體即五分法身者。無作戒為戒身。無漏凈禪為定身。無漏慧為慧身。二種解脫為解脫身。一者有為解脫。謂無漏智相應。二者無為解脫。謂一切煩惱無余也。又盡智為解脫身。無生智為解脫知見身。二乘既不生則無后報者中含二十七具如止觀第五記。何故下辨報有無。又為三。初征起。次正釋。三三果下疑。初文中意者凡果必克報。何故二乘已受果名而不論報。次無漏下釋意者果名仍通報名則別。是故凡夫有果則定有報。若二乘之人亦通名果而不得論報。以彼教中不說二乘有生處故。習因在相似位。習果在見道已后。三果皆以方便勝進而為習因。斷六斷九若復斷盡而為習果。言無漏損生等者。且據小乘中不說生處名為損生。然但無漏無于分段可即令無變易生耶故且依小教立無報也。三三果下釋疑中。先釋疑三果者前三果人并得無漏。何故猶有七生一生及上界生耶。釋云由殘思力非無漏力。殘思為漏緣而受生也。次大乘下釋大小不同疑又二。先釋。次引證。初文者然大乘中說二乘有生者由有界外無明漏故。大經下。引證中云有為有漏是聲聞僧者大經第五文。若福慧相對空假二觀俱屬福德。況復二乘。是故二乘屬福德莊嚴。又望大乘猶是苦集名為有漏。則無漏為因者。仍本為名。故名無漏為因生方便土。若生實報則不以小乘無漏為因。余如文說。兩教二乘觀行小異大體可知故不別出。至菩薩中方分三別。以斷伏不同故。次明菩薩佛中以菩薩十如中報義當佛果。前性相等即是佛因故。今初釋菩薩報。亦但名菩薩者。以菩薩中得八相佛。復通權實權非佛界之因。實方招于佛報。是故須分三教菩薩屬菩薩界。圓教菩薩即屬佛界。前標雖以佛與菩薩合為一類。今釋還開。初釋三菩薩中二。先標。次釋。標中云細開有三菩薩者。即三藏等三菩薩也。下文自具不預列名故注云云。次釋中二。先正釋。次夫下辨界外二土伏斷不同。初文自為三。例前通釋。及類四趣相狀可知。故不委悉。初三藏約福德論性相等者。以事六度為相。以人天善為性。以三十二相為體。生滅四弘為力。事六度行為作。余如文。佛同二乘灰斷故也。菩薩猶有正使故報在三界。次通教以有余無余為相。無漏慧為性。勝應色心為體。無生四弘為力。無生六度為作。無漏習因為因。生滅助道為緣。斷余殘習為果。佛亦無報。雖觀少勝同皆未得法身故也。是故滅后亦歸灰斷。六地已下斷疑。與前二乘義同。唯不斷習不同支佛。以留此習潤余生故。既生三界非漏所牽故不名報。別菩薩十法者。行既次第。從假入空同前二教。但不得無報為異耳。故云此人雖斷通惑自知有生。若從空出假。以恒沙佛法為相。定入生死為性。變易色心為體。無量四弘為力。無量六度為作。真無漏慧為因。助假觀為緣。假觀成為果變易為報。若入中道即以三因為相性體。無作四弘為力。無作六度為作。因緣如止觀第五文。無上菩提為果。大涅槃為報。次辨二土不同中云夫生變易土三種不同者。于中二。先標次釋。釋中自分三類不同。未斷別惑義當入空。準例說者別教十住應在其中。以此五人無伏別惑義。及以發心所期不同。故自為一類。并別十住及圓七信乃成七人。而不論者在下第二義及佛界中明。次伏者。言伏別惑者。即是回向兼于十行十住。十行義當出假。此即塵沙無明共為別惑。縱斷塵沙但伏無明亦秖名伏。故別三十人同名為伏。據理應攝圓教八信已上。而不論者亦在下圓教中明。三斷別惑者義當入中。故別教菩薩雖有次第三觀。若作十法。從勝為名。多從假中。據理秖云初地已上何用兼論初住位耶。又初住亦應在下文佛界中明。故知不合在此。而今文中通云初地初住仍有少殊思之可見。以證道同故且合論之。應須細簡次第不次第意約下釋究竟等作之。是故二土通明變易。據于伏斷以判生處。若斷伏者重辨二土因緣不同。言若斷伏者用順道法愛為因者。從斷說故。初地初住證一分中道法性。以無明未盡。有中道法愛。以之為因。言云云者。不斷伏者則有五人不同。若斷伏者則有二土位行不同。細分比說故云云云。次佛界相性體為三軌者。理性三軌也。由觀理性以至究竟。于中為二。先標次釋。釋中十法又二。初釋十法。次廣料簡報。初釋十法不同者。初三以對三軌。余七成就三軌。若據引凈名以眾生為菩提相。豈得以聞法種子為了因耶。不失之名雖通修種。語其本性即取煩惱即菩提也。故知此是本有性德后七秖是修得三法若因若果。如是釋者可不異前。故知即指圓教為佛界也。是故前明生方便土應論圓信故也。力中亦合云發三菩提。弘誓之心具如止觀第一卷四弘中簡。約無作四諦以誓自要期心極果。因緣云是二莊嚴者據顯說。智應亦具三。照本有三福亦具三。助智嚴本果文可見也。次釋本末中。初總舉。次空諦下。別釋中。空等者凡圣皆如也。等者空等也。大論八十云。菩薩以何力故能令佛與畜生等耶。答菩薩以般若之力故。于一切法中修畢竟空故。于一切法無所分別。如畜生法陰界入和合故名為畜生。佛亦如是。善法和合假名為佛。若人憐愍眾生得無量福。若著心于佛起惡因緣得無量罪。故于一切法畢竟空。故不心輕畜生不著心貴佛。復次諸實相中無相。于無相中不分別是佛是畜生。若分別即是取。是故等觀。復次菩薩有二種法門。一者畢竟空法門。二者分別法門。入空法門則等觀一切無復分別。若入分別法門。二乘尚不及佛。況畜生耶。故今文中約不分別邊眾生。至佛皆悉如也。如即空也。次俗等中佛記眾生當作佛。此是生與佛等。佛說本生事。此是佛與生等。生與佛等。此是初在于后。佛與生等。此是后在于初。故云相在。中等可知。次廣料簡報中二。先正釋。次何者下以諸所表釋成。初又為二。先標佛地。次釋。釋中先明下地定十。次明佛地不定。初文者于中二。初正明下地有報遍在諸位故云通途。所言分者以下后文釋報究竟在佛故下地為分。以報名通故故下地定十。此中所引諸文皆通云報。唯大經文云無上報。既其初后皆云分得。當知無上之言亦是望下。次攝大乘下釋下地有報所以。先引論。次何者下釋有生滅。初文中言就佛界亦九亦十者。通途為語。從初地去皆屬佛界。地地有報。故定具十。故引此經。大經仁王攝論并論初住已上文也。故下文從何者下釋云無明分盡等也。攝大乘云因緣生死等者。如止觀第七記。既云生死秖是生滅。次何者下釋中又二初正釋次引大論證。初正釋中二重者。前約智斷為生滅。次又殘下全約惑邊以論生滅。次引大論中有喻有合。喻中耘如滅種如生。合可見。又增道損生亦如生滅。生故感報也。次從若就去別約妙覺位亦九亦十者損生義足是故唯九。約現生后既有現報亦可為十。如大纓珞慧眼菩薩問文殊。具如止觀第五記。三十生盡等大覺者。有本云。四十生盡四十一生盡等并誤也。言三十者。仁王經中一一地中分為三品。即以一品為一生。仁王經中不立等覺。故三十生盡即入妙覺。他不見之便以四十位或四十一位為四十生等。又約現生后論九論十者。有現報故名為有報。無生后故亦言無報。始自初入變易土中受法性身既并無復隔生之義。故無生后二種報也。故涅槃中純陀品云。我今所獻食愿得無上報。是則報中無上不過于佛。何者下并四復次作所表釋佛報無上。復引賢圣集釋五文意。復約五味判賢圣集意。故至法華方名無上。稱嘆之意良有以也。賢圣集意者。亦如俱舍云。下無升見上。例知二乘下智不了上智非正遍知。約五味中初約乳云或入即假或入即中者。依中論偈泛用即名。其實華嚴二教未即機緣未合故。著或言。部中雖有無上之教。為帶別故部非無上。酪唯析空故無或言。生熟二蘇言即言或例乳可知。唯至法華體方是即。涅槃解即而行不即。次復下開權者。至法華經復有二種入妙不同引入及按位入故也。言又按其性相不論引入者。如從伏位來入伏位。名為按位。從伏惑位入斷惑位名為引入。今不論引入當位即妙。妙體稱本無隔異故。三以偈結中二。先明結意云縱橫甚多者。于一一界各具十法故名為橫。按次第起名之為縱。雖若縱若橫無非三諦。故知實非縱橫義言縱橫。雖非縱橫以交互起不可分別。故雖千萬起不可分別。若以下文諸意結之則令可識。次正結中二。先正結次總結。初中云以經論偈結者復有多意。一者法不孤立立必有由。二者以偈結廣令易攝持。三者知此無上十界遍一切教收大小乘。為實施權開權顯實等。意并可見。中論偈意本是一實不可思議遍申諸經。故今用結百界千如以成一心稱一切教故云攝得前多。大經偈云通教同稱無常者。未見常理故。別教次第滅于生滅。先內次外。佛界一切眾生即滅盡定。又生下重釋者別教登地亦得寂滅故須此釋也。七佛通戒偈者。過現諸佛皆用此偈以為略戒。遍攝諸戒故名為通如增一第一。迦葉問阿難。增一阿含具三十七品及以諸法。四含亦出乎。阿難言。且四含一偈盡具佛法及聲聞教。所以然者。如諸惡莫作是戒凈。諸善奉行是意凈。自凈其意是除邪。是諸佛教是去愚。當知一期廣教不出此也。小乘既爾例大亦然故用結之。今對十界其理盡也。一切大小咸入其中。次廣明佛法中為三。初標所照。次唯佛下能照。三是事下結意指廣。初文者還指前眾生是佛智所照故云境界。次明能照中二。先總明境智相契。次歷三語以明智相。文但二語者以自他相對即名自他故闕不論。初文中二。先法次譬。當知三法秖是不思議廣大法界。次二語中二。先正釋。次從二法下結意立妙。初文者照佛界名自照九界名他者亦約顯說。何者佛非無九。九非無佛。攝屬異故故各得名。次結中雖有本跡之名。此是跡中之本。亦名權實亦名自他也。以不言久遠之本。但云二法為本。故但屬跡。化儀不過現身說法。故約此二以明自他故知且約果邊明佛法也。至方便品釋十如中委明。三明心法者為三。初標。次來意。三正釋。初如文。次文者言前所明法者秖眾生法佛法不出于心故先示之。若爾何須復述。故但眾生下正述來意。次涅槃下正釋又二。先明心體。次上能下明心所攝。初文者。向言前法豈得異心今言心性名為上定。故心性之言其言甚略。應了此性具足佛法及眾生法。雖復具足心性冥妙不一不多。以心性觀則似可見。若以眾生及佛而為觀者則似如不逮。若以心性觀彼界如界如皆空常具諸法。非空非具而空而具。雙遮雙照非遮非照。亦秖是一念心性而已。如斯之定豈不尚耶。言涅槃云一切眾生具足三定者謂上中下。上定者謂佛性即心法本妙。如止觀第五記。次明所攝者。既異前法故須明攝。示心是攝非謂攝他。先攝眾生但略指而已。次攝佛法中二。先引華嚴。次釋經意顯佛法界。初引華嚴等者。引華嚴二句三諦具足。從法界去釋。又二。先釋經意。次又游心等者下。重釋二句結歸經意以顯心法妙也。初釋游心者心之所游體是法界。不得更計能游所游。此法界體是畢竟空故云如空。法本無名假立心佛故云即假。經文雖爾語猶總略。故重釋云又游心等即百界千法三千世間。次所謂去略引示相。假即眾生實即五陰及以國土即三世間也。千法皆三故有三千。釋游心竟。次重釋如虛空者。具如止觀不思議境。以自他四句推三千法縱橫乃至非縱非橫四句叵得。次重釋諸佛境界者。遍法界故故云上等佛法下等眾生法。次重釋心者。眾生及佛不出于心。故無差別名心法妙。是故結歸三無差別方名為妙。思意可見(云云)問下料簡。雖對心料簡意實亦應對余二簡何者亦應問言一一眾生何故各具百界千法佛果已滿何須復云百界千法。已云心法即余二故。若不問余二心法之二既其不妙卻令心法亦未為妙。故知義言應兼問二。具如止觀不思議境。若理若修若結若譬須來此中。若失此意至釋十妙妙反成粗。乃至第七卷末同申此旨。何者乃至蓮華同譬此旨乃至本門久證此旨。體宗用三同顯此旨。次釋妙者今一家釋義名通義別蓋是常譚。又更略引小乘名通以示其相。如中含第三。諸比丘嘆舍利子所說妙中之妙。然舍利子但說事中行忍。是巧方便不損他境。名妙中妙。又四十三。佛告諸比丘。莫求欲樂極下賤法為凡夫行。亦莫自苦苦非圣行離此二邊則有中道成于眼智。歷一切法皆悉如是。又四十九歷一切法皆云不空。又婆沙中問佛何故說四諦為食。答為滿法身。如村落食但養人身。故禪中善根能養法身。豈以如是妙中之妙中道不空法身等名能定法體。是故須以名下之義而簡別之。今尚不取別教教道通教含中。況三藏教離斷常中及阿含中離苦樂中等耶。又約部者尚不取帶二對三兼一之中。況但空偏假而為妙耶。又約本門尚不取中間今日相待絕待。況復今日兼帶妙耶。下去例然。正釋中先例通別二門。次依門解釋。初通門中文自列二妙。次釋。釋中二。先略敘二意次正釋。初文又二。初正敘次破古。初文者既云此經當知妙題兼此二義。故使今釋諸妙以二冠初。故跡門十妙。一一妙中開多科目無不二釋。言更無非待非絕等者。理性實是非待非絕。秖向待絕約理論二不同雙非二邊。更有中道之理。恐有人疑應更別有雙非待絕之理。故便釋云文理俱無此待絕理。已破無明已顯中道。故知雙非無復所顯。故云破何惑等。次破古中牒前破意。以前教中有粗有妙。故知光宅破昔意謬如前。次正釋中自二。先待次絕。初待中二。先釋次問答料簡。初文又三。初總敘來意。次正釋。三妙義下結意。初文意者今家即以三教為滿。故對三藏為半簡之。亦是常無常等者。大小可爾。常等仍含以通教遠能通常理故。故且對藏以為無常。余例可知。次正釋中即以鹿苑對后三味中三教為滿。下文以涅槃在法華前者以同味故前后無殊。又欲以今經顯獨妙故在后明之凈名滿中云說法等者。具如凈名疏止觀第一記略釋。次般若云。于閻浮提見第二法輪轉者。大品十二諸天子云我于閻浮提見第二法輪轉。是中無量百千諸天子得無生忍。乃至方等法華亦望鹿苑以為初轉。次明今經如文。所以重敘前諸經者。明今經相待不應對三教。文亦且同諸教所待故。亦指鹿苑而為所待。結中意者。一往以所待之粗對圓為能待之妙。諸味不殊與法華何別。故須更有料簡釋疑。于中有兩重問答。先約法。次約譬。初約法中。先問者。如上釋不應法華獨稱為妙。答中二。初總責。次別答。初總責云今亦不克教定時者但云從通教去。且名為滿亦不克定通別圓中俱取三教生蘇已去的取一時。那忽難云齊方等來滿理無殊。又更與之故云縱令爾者別有所以。從何者下別答中三。先釋。次引證。三判粗妙。初釋中二。先約機。次約教。初約機中又三。先總立利鈍二機。次歷味分別。三此妙下判同異。初言利根者即圓別也。二乘之人及通菩薩即此以論方便。別教雖帶地前方便處處得入。是故此等更須生熟二蘇調之。故此二味復名方便。云方等帶生蘇論妙以待粗者。二乘鈍根于方等中得生蘇益。帶此益故以論圓妙。熟蘇比說。今經既無方便。故判文中今經與諸經雖同名滿。帶不帶異故復不同。次約教者既并云門故知是教可見。次引論證中雙證機教為說即教弟子是機。不生不滅帶不帶等已如前簡。故注云云。中論偈云云者不能列名直釋其義證利鈍根意。初句為鈍余三為利。亦且一往故云云耳。三判中還以論偈意判。初句對析故云不即。此析拙故故名為粗。若能即空去釋下三句。初且通舉。言此即空能通中道為中方便。次從通中方便去釋通別菩薩。雖能通中以帶粗故故總名粗。通教中根帶于即空下根帶假。別教亦然。是故皆粗。言直通者空即假中是故名妙。此亦是判未得名開。開無復粗空假皆妙。次問者問乳至醍醐同稱為滿者。約五味為問也。由前釋云方等般若及以今經俱通滿理。是則除三藏外俱名為滿。其義既混此云何通。答意者滿名雖同不無差別。故作四航之譬。以解五味之譬。四航之中三官一私雖同名官不無差別。教門亦爾。通雖名滿所通處近如至中洲。別圓通遠。如至彼岸若簡教道別到彼岸其路紆回。圓教官航方名直往。雖同名官所通既近。及教道別何妨同滿而滿不同。釋絕待中為七。先通明四絕。次明二妙妙上三法。三將四絕約五味判。四開權。五會諸絕成妙。六將本跡等妙妙上三法七。判橫豎。初文約教顯圓。問若明絕待秖應但一何故開四。以四相形與待何別。答若相待中展轉明妙。前粗猶存。今論絕待絕前諸粗。無可形待。又所以漸明四種絕者。為知圓絕極妙無過。前三被絕圓外無法。細消文意各有深致。言隨情等者三藏生滅生滅是事。事附物情故云隨情。通教即空空即附理故云隨理三假之義今不暇釋。意但且論展轉相望。以明諸絕顯于圓教無復能絕。若委釋三假具如止觀第五記。故此中圓絕廣引文證譬類釋出圓絕相狀。于中初正釋四教不同前三。如文。四圓教中為二。初正釋。次以空有二門判前所釋。初文為三。初依圓教出絕待體。次今法下出今文意。三降此下斥偽。初又三。初引正教出體。次大經下引經。三妙亦下以今意會經。初文又二。初正出體。次明絕相。初文者既云圓教若起說無分別。教所譚絕絕前諸教故云亡泯。次豈更下明絕待相狀。明法界體一無復形待待誰為粗等者明無能待。能即是妙法外無法。待誰粗妙無所可待等者明無所絕。所即是粗法外無法故無所絕。次引大經中三。謂法譬合。三會今經意中二。先會次若謂下破情計。若謂有能絕此計大于所絕。何者若于所絕起計猶有能絕之大。于能起計計大于所故云大有所有。能翻成所故不名絕。次今下正出今文絕妙之相又二。先出。次引證。證中二。先證非見聞等。次證不可說示。初文二。先引次釋。次文二。先引次釋。釋中二。先總次別。總中但云亦是絕嘆之文。即指經中絕嘆文也。別中又二。先釋。次引文三證。初文者不可以相待示。不可以絕待示。待絕俱絕故名滅待滅絕。次又云下引文三中初引今經。空為能絕。此空亦空能所俱絕。次引中論者。借成今文待不名絕。若法為待成者。待粗而得妙是法還成待者是妙還成待。今妙不因粗。故云無因待。既無所待粗。亦無能待妙。妙即所成法。既能所俱亡。故云亦無所成法。此引中論以絕破待。待謂緣生故唯絕無待。故且引絕以證今經。持絕俱妙同在法華亦非碩異。由待知妙妙體是絕。絕亦無寄妙體無二。華首文意亦同此也。故引華首成中論意。次從降此已下斥偽顯正。若未見理徒謂為絕。若論文意非必見理。但應六即以判絕理。是則六即名為六絕。于中又二。先明斥偽。次若能下舉正顯偽。各有法譬。初文法中又二。先直明偽。次乃是下出偽相。偽即不絕。又二。先出偽相。次何者下釋偽所以。由心慮故。次舉譬偽故不絕。次若能下復初顯正。如黠下舉譬顯正。初言寰中。如止觀第六記。名字如塊真理如人。無明癡犬逐名言塊。種智師子得理亡名。故知言語從覺觀生。息覺觀則名言絕。言思絕則待絕亡。妙悟下明二門。門能入絕門從教入故。如快馬下譬入門之人。此中多意不復委釋。尋意可見。次二妙妙上三法者。欲明三妙在于法華方得稱妙。故須二妙以妙三法。故諸味中雖有圓融全無二妙。三被妙已故三即妙。故上文云此妙即法此法即妙。故得三法皆具于十。成三十妙良由于此。問向釋妙云待絕俱絕方名為絕。今何以言待絕二耶。答前明絕待故須俱絕。今述經意故須雙明。經意雖雙理無異趣。以此俱絕對前稱待。所待未會會方名絕。是故此部得二妙名。三將四絕約五味者。應更判云乳味二絕一粗一妙。乃至熟蘇二粗一妙。今經唯妙但是文略。四開權者開諸味中粗耳。五從問下會絕成妙中。先問次答。答中又三。先會次從又下判能所。三從如跡下約本跡以釋能所之意。教與本跡及以觀心展轉相絕。何者不由跡中圓融之說。故不能知本地長遠之本。若本遠教興故使跡絕。本雖絕跡豈即說遠能知心性。若語心性跡本俱絕。故云本跡雖殊不思議一一彼殊故。故知徒引遠近未了觀心。遠近自彼于我何為。如貧數寶此之謂也。第六今將下意者。跡中意者。九界眾生皆開顯故。本中意者雖開權竟事須顯本。權跡望本跡猶名粗。觀心意者若不觀心安知己他因果心妙。第七意者四各有絕故名為橫。今三從圓迭至觀心故名為豎

法華玄義釋簽卷第四法華玄義釋簽卷第五

　　　　天臺沙門湛然述


次別釋中二。先結數示妙。次正釋妙。初文中三粗一妙者。且以但粗對獨妙說。余之三味粗妙相帶故略未論下文具列。于中二。先結數。次若破下示妙。初文中云本跡等者。本跡各十具列在文。若觀心十并皆附在諸文之末。或存或沒不別開章。既其觀心寄在諸文之下。今但約跡本兩門各具十妙義各攝于心佛眾生。今初跡門十妙者為二。先列次釋。釋中為五者。第一中云廣解五章一一廣起五心者。故今釋名跡十妙。中望前七番以成五心。唯少開合及觀心等。并散在諸文故也。故今標章起念引證起信生起起定。況諸妙下處處皆然。并觀心起進開合起慧五心足也。故更列五番意在于此。初標章者。非獨直標十名而已。兼標章內一一諸科。如境具標六。智列二十等觀文可知。釋者事須略述諸科文相大體攬下觀今。粗亦可見乃至一一妙中皆先列竟末后說意。如境妙云境是所師。智云導行等尋之可知。標感應中水譬感月譬應。不升不降感應道交。神通中報得在天修得如仙。作意在藏。體法在通。無記在別圓初地初住。遠近者大通名遠爾后名近。二引證中。先指處。次正引證。境中言智慧門者慧家之門即理為門意也。三法中且指乘體以為真性。感中我即是應思眾生眾生即感也。佛眼六道等思之可見。神通中六瑞且舉入定。三生起中二。初正生起。次前五下結成。自行化他各有始終。故知心佛眾生皆有此意也。次正釋中。十文不同。初釋境者。先列章。次列數。次數意。次生起。后廣解。生起中。初正生起。次始從下結示。始從無明即十二因初也。實際即一諦也。初正生起中。云初十如是此經所說者。此是今經實相之境。又是一部三妙之文。次因緣境。雖舉三世生滅因緣。已下三種以三世為本。次四諦者。示其因果令修道滅。非佛出世焉知此名。苦集是俗道滅是真。余文可見。次正釋因緣中。自為四章。初列四章。次釋。釋中先雙舉界內界外各二種以定根性。次釋釋中三。先重立界內利鈍二根。次引論。三釋。釋中二。先簡。次釋。簡中言自在天者。一切外道皆悉尊于三仙二天。如止觀第十記。世性者計二十五諦。如止觀第十記。微塵者計于眾塵和合而成。以外人不知業力緣故也。此正下正釋。釋中為二。先正釋。次料簡。初正釋中四。初略立。次引證。三過患。四釋名。初文者。以知無明造故不同外計。次引證中三。先引。次釋。三結。初文中非自在者諸邪計中且舉初計。次無明下釋。當知下結。三人天下明過患。又二。先出過。次引纓珞文證。言經又稱等者。生已復生生生不已。故云十二牽連等也。此十二下釋名。新新秪是念念續起。次料簡中云纓珞中無明緣行生十二則一百二十支者。準彼經第四釋十二因緣云。從無明緣行便生十二支。乃至有緣生老死便生十二。既以未來二支合說。則始從無明來至老死有十一番。此十一番但十個中間一一皆生一十二支。故十中間有百二十。若依今文乃成一百三十二支。以開生死為二番故。雖開合不同大意不別。今雖開生死結數依經。是故但云一百二十。初是癡等者既十二支無明為本一一復具一十二支。當知支支皆具無明乃至老死。緣起緣生者先問也。從此同是去答。婆沙雜楗度中問云。緣起緣生有何差別。彼文答云。或有說者無有差別。何者如伽羅那經說云。夫緣起法一切皆是有為法故。云何緣生。一切緣生亦是有為法故。今文略云同是有為法故。亦有差別去彼論云然亦有差別。故有說者云因是緣起果是緣生。如因果義事所事相所相成所成續所續生所生取所取亦如是。事如因所事如果。乃至取亦如是(論中初但云因果次開對二因二果)。復有說者。過去是緣起。現在是緣生(不云未來)復有說者。現在是緣起。未來是緣生(不云過去)今文略無此二解。復有說者。無明是緣起。正是今文第二解。復有說者無明是緣起。老死是緣生。十支是緣起緣生(今文無此解)又尊者富那奢說應作四句(具如今文)四句中初句以未來果支為緣起等者。謂因能起果非果生因。以過去為緣生等者。因能生果非果起因故。阿羅漢果不復起因。第三句者謂除前二句相已。取過現果及余凡夫現在五支等。此是論文諸師異解不須和會。次引法身經說與論文同。因是緣起即無明也。從因所生即是行也。和合謂結業成就。從和合生。謂識等是。愛取至老死亦復如是。言中道者離斷常耳。論文又云復次起所起等如前。次推三世中云三世皆有十二者。推因知果等如今所說。三世俱名因果。而支數多少不同者。具如俱舍云。略果及略因。由中可比二。如止觀第三記。現在既望過未成十二。當知過未亦自相望各有過未故各十二。今且從現故但十二。次釋十二時中識心眷屬者。謂三陰也。論文又問云何具上三受。答三受悉能為愛作緣。何者愛有五種。一者求樂受愛未生樂受欲令生故愛。二者不欲離樂愛已生樂受不欲離故生愛。三者不生苦愛苦受未生欲令不生故生愛。四者欲速離苦愛已生苦受欲令速滅故生愛。五者愚愛未生不苦不樂欲令未生不生已生欲令不失故生愛。為是義故三受緣愛。問愛取何別。答愛增廣名取。復有說者。下者名愛上者名取。復有說者。若愛能生煩惱。是名受緣愛。若愛能生業。是名為取。次釋一剎那者。俱舍亦云連縛等四剎那是其一也。具如止觀第七記。次料簡問答中。論又問何故不立病為支。答(具如今文)欲界眾生尚有如薄拘羅者。況色無色界故不以病為支。準例老亦不是一切常有故不立支。問憂悲是支不。答以終顯始者。始謂老死。終謂憂悲。以見憂悲必有老死憂悲既苦老死必苦。又云憂悲等法散壞有支。猶如霜雹。是故非支。論又問三有為相何故生相獨為一支。老死二法共為一支。尊者波奢說佛知法相無能過者復有說者生能使法成立老死使法不立。復有說者法起時生勢用勝。法滅時老死勢用勝。論又問無明有因不等(具如今文)若有云何不立十三十四支。若無無明不是無因老死不是無果耶。答應作是說無明有因老死是果。但不在有支中何者(余如今文)。復有說者無明有因謂老死等。如文。彼料簡文又約增數釋十二緣。當知有一種緣起法。謂一切有為法復有二種緣起法。謂因果復有三種緣起法。謂煩惱業苦。復有四種緣起法。謂無明行生老死以現八支攝在過未故也。又有五種緣起法。謂愛取有生老死。以過現七支攝在現未故也。復有六種緣起法。謂三世各二謂因果也。復有七種乃至十一文中不列指在他經。大經十四增數文同婆沙。次文又料簡。問此十二支幾欲界色界無色界。答有說唯有欲界胎生具有十二。有說欲界十二色界十一無色界十色界應云識緣六入。無色應云識緣觸評者曰。應作是說三界皆十二。又問如色界無色界無名色云何具十二。答初生色界眾生諸根未猛利名名色。無色界雖無色而有名。故云雖無色根而有意根。彼應作是說識緣名名緣意入意入緣觸。以是義故一切十二。又婆沙中毗婆阇婆提說無色有色。若育多提婆說無色無色何者是耶。答佛經中說名色緣識亦應有色。又余經說壽暖識三常相隨逐。無色既有壽識云何無暖。又余比丘說除四陰說識有去來生死者不應爾。如從欲界生無色界。經二四六八萬劫斷色。后生欲界還生色者。入無余界應更與行相續。欲令無此過故說無色有色。言無色者此依何經答經云解脫寂靜過色入無色者故知無色。又云色離欲無色離一切入涅槃故知無色此二云何通何者為勝。答說無者勝。若爾說有者云何通。答未了義故。問引經云何通。答欲有名色無色無也。欲有三法隨逐無色無也。色續論者有四句分別。無色續色。色續無色。余二句可見故知無咎。論又譬樹者過去二支為根現在五支為質。現在三支為華。未來二支為果有華有果謂凡夫。無華有果謂學人。無華無果謂無學。無生中六。先立意。次立根。三正釋。四引證。五舉譬。六結名。總而言之秖是四句破假相性二空故得幻化即空之名。前五文可見。結中先譬次合。譬中云如藤蛇者亦可喻圓門本有。今通喻無生辨異可知。三不思議生滅中五。亦先立意。次為利下通立兩根。三正釋。四諸論下行相。五結名。前二可見。三正釋中二。先引經。次釋經意。四行相中三。初敘性計。略述兩計余兩可知。言無沒等者無始時有未曾斷絕故云無沒。非善惡性故云無記。含藏種子出生一切。次若定下略斥性過。又二。初略斥。次況出過相。初言若定執性實者。計黎耶為真是自性。計為無明是他性。定計自他能生諸法法則有始。有始故同于冥初則不出二十五諦。當知此計不出三藏所破。豈得成于別教因緣耶。次尚不下況出可見。三今明下立正行相又二。先自破計。次若有下為他四說。初文四句推無明如四句求夢。具如止觀第五文。彼意在圓今文在別。次為他中三。法譬合。合中二。先總。次出界下別明相狀。又二。初出界內。次界外。此界內外義通四種。故云界內如前。即前二種前二指前竟。次出界外中二。先略標次引論釋相。又二。先引論文。次緣者下釋彼論文以成今意。論列四障今具釋對。于中二。先正釋。次過患。初正釋中二。先略釋次還如下與界內辨同異。初中言三種意生身如止觀第三記。次辨同異中二。初明相同。次此十二下明義異。次彼論下明過者由此十二故障于四德。由無四德故不得入于無障礙土。五是為下結名。可知。明圓十二緣中為四。先立根。次即事下立意。三引證。四結名初二如文。引證中三。先引。次無明下釋。三故言無明下結。初者。大經十二因緣名為佛性。佛性即三因也。即是中道者。二十五云。善男子生死本際凡有二種。一者無明二者有愛。是二中間即有生老病死之苦是名中道。如是中道能破生死故名中道。以是義故中道之法名為佛性。章安釋云。中間唯有識等云何言老死。答下文云現在世識名未來生。現在六入等名未來老死。又作三德三觀以對三道。又如寶篋經中釋十二支。一一并明三觀之義。彼去來品文殊白佛。去來是何義。佛言。來者向義去者背義。不來不去是圣行處。癡是去義不癡是來義。非癡非不癡是圣行處。乃至老死亦如是。又約我無我常無常等皆作此說。當知向是生死背是涅槃。不向不背即是中道。又下文中道品云。佛說中道無二法故。二乘乃至凡夫亦能生信。佛告文殊明無明無二故成無三智。此謂中道具足真實觀于三諦。乃至老死亦復如是。又云。若無明有者是一邊無者是一邊。離邊此二中間無有色相可見無相無待是謂中道。乃至老死亦復如是。問中道是何義。答末陀摩經中自注云。末者莫義。陀摩者中義。莫著中道名末陀摩。釋之可見。次判中先重敘。次判判中二。先判后結。判中先四教次五味。初四教者。又二。先列。次判。先列即是展轉迭出巧拙最后方妙。初中三藏。次若無明下通教。次若無明下別教。次若言下圓教。一一皆先釋。次引經論證成可見。初三藏中者。從三生二謂煩惱生業。從二生七謂業生苦。從七生三謂苦生煩惱。三世合說故也。毗伽羅論如下第六記。次判可見五味如文。結文可見。次開中為二。初總敘三粗次正開又二。初開前兩因緣。次開第三緣。初又為四。初略開。次引信解譬。三如來下釋。四結。初如文。次引信解中具如品中釋。云成窮子物者本是長者之物。謂如來藏子性不殊故云子物。當知如來本有即子本有。故一切諸法皆摩訶衍。又大經二十五云。善男子。觀十二因緣智慧是阿耨多羅三菩提種子。以是義故十二因緣名為佛性。又云。一切眾生雖與十二因緣共行不知。以不知故無有始終。十住菩薩但見其終不見其始。諸佛世尊見始見終。以是義故佛了了見。眾生不見。是故輪轉。次如來下釋意。次從今決了至即是開。兩種因緣論妙者結也。前之兩教雖有佛菩薩大判并屬二乘之法。故今決了即是開彼藏通兩種十二緣也。次開第三中二。先略引大經明開次結。初文二。先引經。次昔慧眼下釋經意。又二。先釋。次故云下重引經文以證所釋。言慧眼見故而不了了者。此是別教十住慧眼之位。全未見性名為不了。又若約實道即是相似見性亦得名為見不了了。今皆開之令見不空。此即下結。此即是開別教故云第三。第四觀心中三。先法。次譬如下譬。三一念下結位。初文二。先立。次引證證中二。先證。次空慧下釋經意。次譬中二。先譬。次既不為下合具足四德。結中四。初結成觀境。次觀此下結成能觀之觀。三其心下結成秘藏。四恒作下結成六即位

第三釋四諦境自為四別。初文自為二。先出他解中又二。先述。次略斥。初文者。有勝鬘師釋彼經中圣諦之義名為無邊。彼經但與二乘對辨故唯得立作無作名。古人既無四教判釋。但以大小相對明諦。然勝鬘師于大乘中。唯以佛果而為究竟即對二乘名為有作。經文自以有量轉釋有作。二乘既是有量有作。當知大乘秖是無作無量。次即判釋。約行約法分作無作。作謂造作故是行也。量謂數量故屬法也。小行未窮不名無作。法未究竟不名無量。經言者亦勝鬘經也。依經重釋作無作等。彼經云。有二種圣諦義。謂有作無作。有作者有量四圣諦也。何以故。非因他知能知一切苦。斷一切集。證一切滅。修一切道。今文除上非字改下能字為非字者。意顯小乘從教得故。經云非因他知者。意顯所證非從他得。自知己法亦可分名能知一切。今初先釋有作。言因他知者。二乘既未堪聞法界理。但從佛聞四諦聲教。依此教行知是有作行也。次釋有量者。上來但聞小乘之法攝法不遍故云非一切知。當知行法兩種相顯共成小乘人也。次釋無作無量者。對小明大故言無作無量。經云無作圣諦者。無量四圣諦也。何以故。自知一切受苦。一切受集。修一切道。證一切滅。如是四圣諦義。唯有正覺事究竟也。非二乘事究竟。古人不了見經唯有正覺之言便推極果。此是別教教道之說非初發心畢竟不別。于中先釋無作。佛所知滿不復更作故名無作自力知去重釋也。有二義故名無作。一者自力知異從他聞。二者一切知異有量法。從知者去釋能知者以屬于行即是無作。所知一切即屬于法是無量也。此即大乘行法相成成大乘人也。次云如此釋者。雖唱四名者略結斥也。謂作無作量無量但成二義者大小二義也。此且略斥后猶廣破。次正釋四種四諦中標列釋。釋中二。先正釋。次破古。先正釋中三。先所依正教。次明立法差別意。三正釋。初文云其義出涅槃圣行品者。第十一第十二經廣明圣諦今多依彼。然圣行中明四諦義兼含大小。若解生滅及以無量其文則顯。無生無作文稍隱略。具如止觀第一記。然彼經文三藏四諦文。中以略明四種四諦竟。后文廣釋耳。具如止觀第一記。次文者。問何故立四種四諦之殊。答諦本無四諦秖是理。理尚無一云何有四。故知依如來藏同體權實。依大悲力無緣誓愿。物機所扣不獲而用。機宜不同致法差降。從一實理開于權理。權實二理能詮教殊。故有四種差別教起。涅槃實后暫用助圓故。須具用偏圓事理。故今引之以顯誠證。三偏一圓界內界外各一事理故成四種。正釋中文自為四。初明生滅四諦者又為五初立名所從。次然苦集下明立四所以。三雜心下釋相。四次第下明安立次第。五圣者下釋名。近代章疏皆釋名居初次出體辨相。此一家立義不以釋名等為要但在立意所以。得經宗要明觀行所歸。若釋余經當機說法。一處一會一門一行。隨稟隨入并益并當。故若諦若緣若度若品當文咸會。若依法華凡銷一義皆混一代窮其始末。施開廢等教觀之相。是則說者真得法華之正教。行者真得此經之正理。教行相循佛旨斯在。故一一義下皆先分別次明開顯。次約觀心。如此釋經方名弘教。五意不同初文可見。次意者。苦集秖是世間一法。道滅秖是出世一法。三釋相中二。釋結。釋中總有三文。初雜心者。世出世法因果性殊。而因必趣果因果類異故使四殊。次大經者。陰入是重檐凡夫不舍二乘不荷。菩薩舍已能荷故云舍檐能檐。逼近迫驅也。在近不離常為驅逐。三界恒為此苦系縛。見愛二種和合聚集故招當果。道品雖多戒等攝盡。故略舉三以明法相。四諦之下八相雖異除苦集觀不過苦等故略舉之。果以因為本苦以集為本。道諦能除故得名也。苦本若去其苦自亡故但須除本。子謂二十五有因。果謂二十五有果。因若滅已其果必喪。自有因亡果身仍在。今從遠說故云子果。故知但修出世因。以除世因。故引遺教以證二因。又此諦名有通有別。別在身心通約一切。如四含中歷一切法無非諦觀。又婆沙中舍利子為摩訶拘絺羅說多聞法。圣弟子如實知食。知食集知食滅。知食滅道。云何知食。謂摶等四食。云何知食集。謂若當來與愛喜貪俱。云何知食滅。謂如實知當來有愛喜貪俱。彼彼樂著無余斷舍吐盡離欲滅息沒是名食滅。云何知食滅道。謂八支道。乃至約八苦等悉皆如是。此是約十二頭陀中初乞食釋。余文一一乃至十二緣無非四諦。又如思益四諦品中云。四諦者。謂世間世間集世間滅世間滅道。世間者。五陰也。世間集者。貪著五陰也。世間滅者。五陰盡也。以無二法求五陰名世間滅道。又婆沙中云四諦體性何者是耶。答阿毗曇者作如是說。五取陰是苦諦。有漏因是集諦。數緣滅是滅諦。學無學法是道諦。譬喻者作如是說。色是苦諦。煩惱業是集諦。煩惱業滅是滅諦。定慧是道諦。阿毗曇中正量部異師為譬喻者。毗婆阇婆提說。八苦是苦是苦諦。余有漏法是苦非苦諦。生后有愛是集是集諦。余有漏法是集非集諦。生后有愛盡是滅是滅諦。余一切滅是滅非滅諦。學人八支道是道是道諦。余一切法是道非道諦。若爾諸阿羅漢但成就苦滅不成集道。何者后有愛已斷故。羅漢非學人故。學人八道非羅漢得四四諦。次第義者又二意。前約教。次約行。準此二義俱先粗后細。婆沙廣說世法粗出世法細故前明世間。就世出世法各論因果。果前因后者果粗因細故也。五圣諦者下釋名。圣者正也。人既是出世圣人。故法亦是出世圣法。從對他邪而立名也。諦有三解注云云者。不先列名。次直釋云自性不虛四皆實故。次義具如遺教云由見諦故得不顛倒法。既云圣正故見者無倒。第三義言能轉示他者。由前二義為因故自行滿。則能轉于四諦法輪。又前二義中以由此四性是真實故。能令見者得不顛倒覺。覺者諦智也。故知四法皆須審知。又轉法輪時于一一諦皆生四行。謂眼智明覺。今文語略故但云覺。故婆沙云。諦是何義。答審義是諦義。實義不顛倒義不異義是諦義。今文合初兩義審實不異故但三義。第二與論名同。第三名者如云苦我已知不復更知。如汝所得與我不異。余例可知。次無生者又為四。初得名。次苦下釋相。三又無生下結名。四圣諦下指廣。初文者。從界內理以立名。次釋中二。先釋。次引證。初文準思益等經。如思益云。無生四諦者。知苦無生名苦圣諦。知集無和合名集圣諦。于畢竟滅中無生名滅圣諦。于一切法平等不二名道圣諦。今云苦無逼迫者。對破三藏苦逼迫相余文依經。但語略耳。次引證中言習應苦空等者。大論三十七云。習者隨般若波羅蜜修習。不息不休是名相應。譬如弟子隨順師教是名相應。又如大品舍利子問菩薩摩訶薩。云何修習與般若相應。論釋曰。舍利子知般若波羅蜜難可受持。恐行者誤故作是問。大品佛告舍利子。菩薩摩訶薩習應色空受想行識空。是名與般若相應。乃至種智亦如是。今釋四諦引彼中間四諦一科即通教義也。三結名中亦三。先略結。次引證。三正結。由因生故而果得生。是故生。名從因而得。故今釋無生兼從因滅。因本不生況復果耶。故云集道即空。空故不生集道。次引證者。四諦即本不生故舉解苦無苦。三例可知。三是故下結。四指廣者。前生滅中已釋圣諦名及以次第故今略指。不指次第者。雖俱無生而不無次第但是文略。無量無作準此可知。次無量四諦者又為四。初得名。次苦有下釋相。三大經下引證。四是名下結名。初從界外事以立名。又無量之名從豎從橫具如后說。次文可見。第三引證者。大經十二云。善男子。知圣諦智凡有二種。一者中智二者上智。中智者。聲聞緣覺。上智者。諸佛菩薩。善男子。知諸陰苦名為中智。分別諸陰有無量相悉是諸苦。非諸聲聞緣覺所知是名上智。如是等義我于彼經竟不說之。知諸入為門亦名為苦。知諸界為分。亦名為性亦名為苦。知諸色壞相。知受覺相。知想取相。知行作相。知識分別相(已上苦諦)知愛因緣能生五陰(余如苦諦)。知滅煩惱是名中智。分別煩惱不可稱計。滅亦如是不可稱計(余如苦諦)知是道相能滅煩惱是名中智。分別道相無量無邊。所離煩惱亦無量無邊(廣如苦諦)亦可分于中智為二聲聞屬藏緣覺屬通。上智分二菩薩屬別。諸佛屬圓今從總說。且言分別名為上智以屬于別。四結如文。次無作者又為四。初得名。次以迷下釋相。三大經下引證。四一實下結名。初文者。從界外理以立名。為對前三立當分義故云界外理。理實全指界內生死煩惱是也。次釋相中二。先釋者。以迷理故菩提是煩惱。即理性真智菩提。何者是耶。界內見思是也。生死涅槃例此可解。次即事下略結。煩惱生死是事菩提涅槃是中。無始時來任運而然。非久思非暫念無有宰主故云無誰。性本自然故無造作。是故此四俱名無作。問此即結名何故下文復更結名。答此中為成無作相故便云無作。下文總結唯一諦故名無作。次引證中云大經云。世諦等者。彼又約世諦即第一義諦廣釋。釋世諦即苦集第一義諦即道滅。欲令眾生于苦集中而見道滅故云即耳。其實無有二法相即。故總結名中四諦秖是一實。一實秖是三德四德。是故雖有四名四實無四。一尚無一云何四耶。故亦不次而論次第。若釋名出體亦具當分跨節二義。四教審實理四教種智覺同教教主轉秖是一音之教。如前可知。次從然下廣破古師。先依勝鬘重立無作四諦。彼勝鬘師但以一滅為無作者故知非圓。于中為四。先重敘勝鬘師意。次敘達磨破三答下明勝鬘師救。四今難下今家判。初文為二。先指彼所立。次何者下釋彼所立。初文者。觀彼經意合從無作以立意旨。彼師別指一滅嘆釋是常是諦是依。釋中二。先釋三。次釋一。次引達磨郁多羅難者又二。初難次結。初文難者。依彼經文道亦是常。何故總判三為無常。言如眾流入海等者以道常故諸法皆常。如眾流入海同一堿味。次那云下結。彼判道等三皆是無常。道既是常故知余二謬判。三勝鬘師救意者。若以理為言四諦皆常何但道諦前苦滅諦下釋滅是常。從無始無作下釋道是常。說如來法身下釋集是常。言如來藏理本是法身是故名常。說苦諦隱下釋苦諦是常。明如來法身為陰所覆理體是常。二乘于四不顛倒境不見不知者。明二乘人非但不見亦乃不知如來藏理。此是有量不知無量。今欲顯說下明向雖說四諦是常猶未顯現。若顯說者灼然如前一常三無常從有對去次約顯說苦集道三猶是無常。有對治故道是無常。障須除故。集是無常。身須顯故。苦是無常。是故且說滅諦為常。四今師難又為三。先斥。次從當知下今師結判。乃是無量四諦之中。別指滅顯位在初地名為無作。三從涅槃下引大經證結。次判中然前所列四四諦相。從淺至深是辨優劣。未是灼然判其優劣。所以判者今法華經約此四諦。為是何教四諦所攝。故今此經獨得稱妙。所以須此判粗妙來。若秖判四教中圓名之為妙。諸經皆有如是圓義何不稱妙。故須復更約部約味方顯今經教圓部圓。是故判中又分為二。先約四教判次約五味判。若不約教則不知教妙。若不約味則不知部妙。下去一切判粗妙文悉皆例此。初約四教判粗妙中教行證等例下乘妙。應約位判。四教并以外凡為教。內凡為行。圣位為證。前之兩教但證真諦是故俱粗。別教若準上下諸文。應云證融教行不融以從初地證道同故。此之玄文凡判別義未開顯邊多順教道。今此亦然教譚中理是故名融。行證次第故名不融。若作證同應如前說。俱融是圓是故稱妙。次約五味中言一破三者圓破通等。二不入者藏通不入中也。二一雖入一教不融者。于圓別二教雖俱入中。別教不融。熟蘇一破二者圓破通別。一入一者別入中也。一不入一者通鈍根也。一雖入一教不融者重判別也。次開粗者二。標釋。釋者若但判不開妙是粗外之妙待對宛然。諸不了者咸謂待粗為妙妙反成粗。如前引中論云若法為待成是法還成待。故今開之無復所待。即彼所待是能待故。能所名絕待對體亡。故中論云今則無因待亦無所成法。是故須此一門開前三教之粗及彼四味中粗。下去諸法例此可知。又欲開諸經先敘諸經不開之意。方顯今經開義異前。今文先敘諸經意。次如是下正開。初文者準例亦應通敘華嚴方等二種四種。文無者略。于中二。先敘諸經意。次重約教約理等判。今且敘二味四經一論不同。初大品中云一切法趣本是圓教三諦之文。今且離開以證三義。初即空文即是下色尚不可得文也。經文不次故前釋即空。后列二義以對三句。次引論文釋成大品。然中論偈文本是三意。諸文義用以初證藏。下文既云已聞大乘十二因緣。故知偈文局在三教故今依文且證三意。下文自有兩品屬藏。無量等者。無量則從圓出三。此下三經同醍醐味。經意具如諸余所說。法華可見。涅槃言追者退也。卻更分別前諸味也。泯者合會也。自法華已前諸經皆泯。此意則順法華部也。至大經中更分別者為被末代。故大經中具斯二說。于中又二。先列二品文意。次解釋。初如文。釋中但釋追泯。于中又三。先列。次釋。三如此下結意。釋中二。先釋。次料簡。釋中但釋初句次余三句例初句中意。其理既即故說不可偏言那可偏作生生而說者此中意圓不偏說故名不可說。若止觀破法遍中明圓理無說故不可說。今為成教從說便故。故知一句皆具四句。次料簡中。問佛何故作偏解耶者。問意者義意既通佛于經中何故但將第二句而解初句。答意者若解第二即是初句。即解三四同于初句。次或三種下重判權實。前已明諸經若開若合。今欲開顯故更重判多種權實是權咸開皆令使妙。初可說不可說兩番可解。次從或四皆可說為粗者有言教故。或四皆不可說為妙者契無說理故。或四可說有粗有妙者實語是虛語故粗如說而證故妙。或四不可說有粗有妙者契如實理故妙起默然見故粗。或四可說非粗非妙者當教文字體非粗妙故。或四不可說非粗非妙者當教之理亦不當粗妙。雖有妙及非粗非妙猶屬相待有粗有妙。次從如是等下皆開其粗令入今妙。于中又二。先開。次借光宅義以顯成妙。言四皆不可說是位高等者既開權已皆至究竟不可說理。即與妙經廣高長同。故用所開次第對之。準例諸科并應皆對廣高長義。但此元是光宅立之于此非急故余不論。句句至極故是位高。皆可說者。一句皆可作四句說故是體廣亦可說亦不可說者隨機說故故是用長。觀心可知者。觀心即空故見生無生。觀心即假故見于無量。觀心即中故見于無作。一心三觀于一念心見四四諦。前是廢權觀后是開權觀。若論觀諦豈無觀心。但上來諸說皆約教門若施若廢。今辨觀心則向所明居于一念。若境若智同在一心。故須更明以顯妙行。次釋二諦。先標列。次正釋自四。四中初文者又二。先敘他失。次辨今得。初文又三。先通明失。次別顯失相。三古今下總結。二諦之名顯于余教故一代所出其名最多。能詮既多所詮難曉。故弘教者為茲諍生。碩大也。次妙勝下別明失中二。初明圣者往因。次然執者下近代凡執。初文又三。初引經。次二圣下況斥。三問下料簡釋妨。初文引妙勝定經如止觀第三記。次文可見。三釋妨中二重問答以辨諍位。二圣在因何位生諍。故須從近以二生為問。復重遮言二生之前又亦不應墮于惡道。答中二。先通指二生之前。次又二生下別約教簡示。初意者。自始發心至此已來皆名為前。何必近惡道出即至二生。次文中言爾前者齊初僧祇初皆名爾前故容有墮。以此菩薩至第三祇始離五暗方乃不墮。何必第三阿僧祇末始惡道出。次問答中先問中引金光明者難后三教無墮落者。何故十地猶有虎狼等畏。后之三教并有十地故以為難。畏故具惑具惑故墮。何故云無墮落惡道。故引彼經第四為難。彼金勝陀羅尼品十方諸佛同時說十番陀羅尼以護十地。如護初地云若有善男子得陀羅尼。名依功德力是過去諸佛所說。若誦持者永離師子虎狼等怖。乃至第十地亦各有陀羅尼等。彼經十地既為虎狼。所害。那言三教無墮落耶。答意者亦二。先通答次別答。初文者。意引大經二十云菩薩。雖見是身無量過患具足充滿。為欲受持涅槃經故猶好將護不令乏少觀于惡象及惡知識等無有二。何以故壞法身故。菩薩于惡象等心無恐怖。于惡知識生怖畏心。何以故是惡象等唯能壞身不能壞心。惡知識者二俱壞故。若惡象者唯壞一身。惡知識者壞無量身無量善心。臭身凈身肉身法身亦爾。為惡象殺不至三趣。為惡友殺必至三趣。大經文意既是生身菩薩。此父母身不免狼害。非謂有害必墮惡道章安云諸惡獸等但是惡緣不能生人惡心。惡知識者甘譚詐媚巧言令色牽人作惡。以作惡故破人善心名之為殺即墮地獄。煩惱斷者不為所牽故不墮獄。次然圓教下約教酬向十地之難。言余教肉身等者別教既無一生之中得入十地。則不得云十地猶有虎狼等畏。但約觀解十地猶為一品無明虎狼所害。通教教門十地無惑故無觀解虎狼之義。若九地已前亦可通用。若作廢權通教十地由為界外無明狼害。又復遮云于理則通等者遮于通別。雖有十地觀解之義于事不通。故應復初圓教申難。次然執者下約近世凡執又三。初執佛果不同。次執世諦不同。次執破立不同。初文者佛果出二諦外等如止觀第三記。次文者梁世執世諦不同者初師云皆有者。如云瓶即是名項細腹粗以銅為體盛持盥洗以之為用次師云無體者。名用如前體無自性。若言項細腹粗是瓶體者人應是瓶。若銅為體鈴應是瓶第三師云無體用者有名無體如前所說。若言盛持盥洗是瓶用者盆應是瓶。及不假手。又遍銅無瓶瓶體尚無誰為瓶用。體用雖無世諦立名名不可廢。是故更無第四師計。第三文者。破古來二十三家明二諦義如止觀第三記文在梁昭明集。三總結中古即圣者往因及梁世已前。今即陳世諸德。次今謂下今家正判復為融通。使古今諸釋咸屬隨情。于中又四。初總明立意次略有下列三。三隨情下解釋。四若解下結。初中根欲如止觀十力中釋。次意如文。第三釋中云隨情等者如止觀第三記。初釋隨情又五。初略明所以。次引教示相。三如順下譬執教之失。四眾師下重斥。五若二十三家下去取。初如文。次文云世第一法有無量種者亦約多人。如下智妙中說。一人無多人有。既可分為二品亦可分為無量品。際真尚爾者舉世第一況前三位。自世第一已前皆屬隨情。如世第一鄰近于真尚有多品。況復忍位乃至停心故隨情多。次釋隨情智中為四。初立相。次如五百下引事。三經云下復引教證。四如此下結。合前文隨情及后文隨智相對得為一種二諦。故有此意來也。若不爾者經有此文判屬何釋。五百身因如止觀第二記。三引證者合世人心所見二諦為一世諦。合出世人所見二諦為第一義諦。共為一番二諦也。結文可見法華玄義釋簽卷第六

　　　　天臺沙門湛然述


次釋隨智置于世人心所見者獨明圣人所見二諦自為一番。于中為五。初立相。次如眼下舉譬。三又如下引事。四毗曇下重以譬顯二諦深勝。五故經下引教結名。佛居極位故舉極位以證智勝以結得名。初文中悟理是見真復能了俗諦。故知隨智具有二諦。譬中色空即譬二諦。引事中引近事以況遠理。入事禪如悟真。身虛心豁如了俗。譬顯中見惑如小云思惑如大云。無漏謂見真世智謂了俗結名中舉凡失以顯圣得。故知圣人二諦具也。第四結文可見。次正明二諦者于中為四。先明來意。次明功能。三所言下廣釋。四問答下問答料簡。初文者凡諸釋義或從廣之略或先略后廣。從略即預用跨節從廣則教門當分。故略言之唯一法性以對無明。無明是迷真之始。法性則全指無明。無始時來奚嘗非真。未發心前無真不俗。秖點一法二諦宛然。俗即百界千如真即同居一念。仍顯相異。義理雖足其如粗淺聞之墮苦。故佛于一代曲開七重二十一重。以赴物情使佛本懷暢。使物宿種遂故。以下二門判之開之意如前說。次功能中二。先出初番次以后況初。初。又二。法譬。初法者如止觀中始自迦羅終至圓著無不并為初教所破。況復列后各三番耶。三正釋中二。先列。次釋。初意者。一藏。二通。三別接通。四圓接通。五別。六圓接別。七圓。若止觀中為成理觀但以界外理以接界內理。故藏通兩教明界內理別圓二教明界外理。通別兩教是明兩理之交際。是故但明別接通耳。今前六重仍存教道。于法華前逗彼權機故有圓接通別二義。實道秖應圓理接權。故釋今文應順教道。復以圓中接于但中。又此七名雖立二諦。后之五意義已含三。幻有即俗空即是真。不空是中但觀名中空合在何諦。若合在俗諦即如別教名含真入俗二諦。若合入真諦如別圓入通名含中入真二諦藏通即名單俗單真。圓教即名不思議真俗。細得此意尋名釋義不失毫微。次解釋中文自為七。若欲憑教者然此七文散在諸經無一處具出。唯大經十二四諦文后列八二諦。章安作七二諦銷之初一是總余七是別。初云如出世人心所見者名第一義諦。世人心所見者名為世諦。疏云總冠諸諦。世情多種束為世諦。圣智多知束為第一義諦。即是諸教隨情智也。經云五陰和合稱名某甲是名世諦。解陰無陰亦無名字離陰亦無是名第一義諦。陰是實法某甲是假名即實有俗諦也。無陰無名即假實空。若離陰者名太虛空是故離陰亦無某甲及二諦名。疏云名無名二諦也。世諦有名真諦無名即生滅二諦也。經云或有法有名有實是名第一義諦。或有法有名無實是名世諦。幻化假名即空故實即真諦也。秖指幻化但有假名故名世諦。故疏云實不實二諦也。真實幻化不實也。即無生二諦也。經云如我人眾生壽命知見乃至如龜毛兔角等陰界入是名世諦。苦集滅道是名真諦。兔角之俗與前不殊故成單俗。四諦義含共為真諦。即是含中真諦也。故疏云定不定二諦也。即單俗復真。俗是不定中道名定。經云世法有五種謂名世句世縛世法世執著世是名世諦。經文廣解。于此五法心無顛倒名第一義諦。五種世法名與前異大意不別亦是單俗。于世無倒謂見實相。教道但中雖未究竟此中究竟望前故實。故疏云法不法二諦也。法謂實相不法謂俗。亦是含中二諦也。經云燒割死壞是名世諦。無燒割死等是名第一義諦。地前方便皆屬無常故云可燒。登地見常故無燒等。故疏云燒不燒二諦也。無常可燒常不可燒。復俗單中二諦也。經云有八種苦是名世諦。無八種苦故是第一義八苦無常同前燒義。無八苦真即是實相。故疏云苦不苦二諦。亦是復俗單中。教道有苦圓中無苦。經云譬如一人有多名字依父母生是名世諦。依十二緣和合生者名第一義諦。依父母生即十二緣而分二者。以大經中明十二緣即佛性故。且據顯說即以佛性而為真諦。依父母生即是無明名為世諦。故疏云和合二諦真俗不二故名和合。復俗復中二諦也。后乃結云今七二諦來銷此文佛旨難知且用一師意耳。初釋三藏實有二諦者但標總名以解釋直銷不復列別名。于中為二。初正釋二諦。次示三意初文又四。初釋相。次引證。三述意。四結名。初文中言森羅者須指三界依正相也。次引證中言大品云色空空色等者。此引大品以證三藏。既不云即故且證藏。俗秖是色析滅色故名為空色。謂色實有名為不滅。雖不可滅以無常故名為色空。次述意中。以能治所治俱實有故是故互無。次約此下總釋隨情等三。歷下六重意應可見。故諸文下但略點而已故云推之可知。雖諸教不同但約教異說即是隨情。約入理說即是隨智。二義相對即隨情智。皆以當教定之使無雜亂。其意可顯。次釋即空二諦者亦二。初釋二諦。次明三意。初文為五。初立名。次斥前。三正釋相。四引證。五結名。并可見。次三意中二。先列次分別。此教三乘所入真諦不殊三藏。然所照俗二教不同。故須更此分別釋疑。于中為二。先標。次釋。標中云小當者未暇廣及且略辨異故云小耳。次何者下釋中四。先出同異。次釋同異。三如百川下舉譬。四秖就下引例前二可知。譬中二。先譬次合。初譬中言復局還源江河則異者。會海如真同江河如俗異。由觀俗故契真如由眾水故成海。會海雖同卻尋本源江河則異。如會真不異卻尋本俗俗則不同。俗是下合譬釋疑。次秖就下將藏通出假不同。以例藏通兩俗。二人出假是一而三根不同。何妨二教真同而所觀俗各異。次釋接義者即含中入真也。于中為三。初以一法標。次俗不下略以三法示。三其相下辨相。通寄三法以辨其相。漏無漏本是通法。為成接義故立雙非。空不空本是別法。一切法趣本是圓法。于一一法各有三人取解不同者。良由機發故所聞不同。又通教菩薩由根利鈍發習不同。故鈍同一乘直至法華方乃被會。利者爾前接入中道。故使同觀幻有之俗而契真各異。所以別圓機發對鈍住空致成三別。是以釋后二接須對通鈍共成三人同聞異聽。故約漏等以示解源。若得此意于一切法無礙自在。于中為四。初正釋三相。次無量下明三意。三何故下釋疑。四大品下引證三人。初文又二。初正釋。次是故下結。初文自有三別。初文者三人俱作雙非之名而取解不等。于中為三。初依教立。次初人下明行相。三何者下重釋。非無漏是遣著者。無漏無著由行者著心緣之。今破其著心。故名為非。故云非無漏也。如緣下。引例釋成復宗真諦離著云非還歸無漏。此初人意也。即通鈍根。次人又人即利根二人也。圓人亦云雙非者帶通方便是故爾耳。次引大經空不空例漏無漏可以意知次言三人聞趣者初人云諸法不離空義當一切法趣空。故引例云如瓶如等。如即空也。如瓶是空十方界空不異瓶空故十方空皆趣瓶空即通人也。次人聞趣知此但中須修地前一切諸行來趣向后以發初地中道之理。即別人也。第三人聞即具一切名之為趣。次結中言或對者。三真是能對。一俗是所對。次明三意中二。初立。次釋。初文云無量等者。相接已成赴機形勢。于中復各情等逗緣。去取在地故云出沒利物。次釋。中二。先釋入真。次釋照俗。初入真中云若隨智證俗隨智轉等者。若隨智證一俗隨三真轉也。以此隨智觀幻有之俗。由隨智轉證真不同。故成三種二諦之別并以智證字為句頭二諦字為句末。從三人入智下卻釋隨智證真已后重以證智更照前俗故使三俗相局不同。若成偏真局照幻俗。成不空真局照恒沙佛法之俗。成實相真局照界外不思議俗。三釋疑中二。先立疑。次釋。釋中云此是不共般若與二乘共說者。諸部般若以但不但二種中道不共之法與二乘共說。如云四諦清凈故真如清凈等。例方等部非無此義。以方等經多順彈訶共義稍疏故判在般若。般若于菩薩則成共說。故至下文判粗妙中云方等有說通別入通圓入通。四大品云去引證三人所見不同。初人元在通教乃至。干慧亦得義云與薩婆若相應。若成別圓縱入初地初住亦得通為初發心也。以望本人是初得故。況未入位而非初耶。今文別教為游戲神通者以存教道讓證屬圓故也。若入圓教借使住前亦得通名坐道場也。即是相似觀行為如佛也。為異別教故在初住。引文同異具如止觀第七記。次明別二諦中二。初正釋次明三意。初文又二。初正釋相。次二乘下斥小又二。先斥。次引證。初文者二乘在彼頓教聞別尚自如聾啞等。故今斥小得引彼文。次引證中言五百聲聞謂說真諦者。大經三十三云我雖說一切眾生悉有佛性。眾生不解佛自意語。善男子如是語者后身菩薩尚不能解。況復二乘其余菩薩。我于一時在耆阇崛山與彌勒共論世諦。舍利弗等五百聲聞于是事中都無識者。何況出世第一義諦。疏云。問何處為五百說。答一云華嚴中如聾如啞。又云西方經何量。又云。天臺師云多有所關。又大經十五云。復次如來說于世諦眾生謂為第一義諦。有時說第一義諦眾生謂為世諦。是則諸佛境界非二乘所知。二乘既以菩薩之俗為真。當知菩薩真俗并非二乘所測。次圓接別又二。先正釋。次明三意。初文又二。先略立。次別人下斥別釋相。圓二諦者又二。先釋二諦。次明三意。初文中又四。一立。二釋相。三譬。四明諦意。初文但以二諦俱不思議以辨別。前列名中以略有其相。如云三諦各言趣故。次釋相中但云相即言濫于通。應從意說。意以一切趣中為真與百界千如及千如本空為俗而相即。故知今即。即彼別教次第三諦。次第即已方成今即。何者彼若未即猶同小空及隨事假對中論即。今若即已三俱圓極。不即而即即而不即故有理即乃至究竟良由于此。故知別二諦乃至通藏本妙本即情謂自殊故得汝行是菩薩道。次譬中。先譬次合譬中如如意珠如止觀第五記彼文具以三譬方顯。此譬俱譬初立及第二釋相。四明諦意可見。用初意以釋之大途自顯。次明三意中又二。先釋。次引證。種種緣即隨情也。即指法華已前。心安疑斷即是法華中意即是隨智。若情智相對即第三意也。四料簡中。初問真俗應相對者。應如三藏俗有真無。或如通教幻有幻空。云何別接已去真俗不同。答中先列四句。次釋四句。初二句可解。別真俗異者俗則有無不同真則唯一中道。圓教二諦真俗既融二諦名同。同異相對故成四句。從七種下寄此料簡。略撮前七種使文現可覽。次問何不接三藏者。問三藏二乘永入滅者。答中云界內小乘根敗取證。故是昔教二乘人也。余六是摩訶衍等者此置二乘。約通菩薩等于法華前得有接義故云余六。三藏菩薩非但教拙以未斷惑接義不成故一教俱廢。所言廢者二乘之人于法華前生滅度想。菩薩復轉成衍中人。又通教二乘于法華前得二味益亦名前進。三藏二乘據生滅度想者縱未入滅以根敗故菩提心死。此并據于法華會前挫言根敗。若至法華根敗復生。故云其不在此會汝當為宣說。縱已入滅于彼亦聞。故云雖生滅度之想而于彼土得聞是經。無性宗家不見此意。問若不接等者既不接二乘何故皆會。答意者二義不同。二乘之人于法華前不論被接。法華被會復非是接。具如止觀第三記。問但云余六得去那簡通教二乘。答通是衍教初門觀境俱巧堪入不空故云得去。小人寄此是故不論。余如向說。問此是法華滅化之文小人正應得去。答接義本在法華經前于中仍是菩薩。今借得去之語以證菩薩回心。據教而論不必皆去。三判中二。先約七重即是約教。次約五味。前文又二。先單約七重次約三意。初文者自有七重。七重展轉前粗后妙。未窮圓極。故雖妙猶粗。初三藏中二。初立次二諦去斥。然前立中還用后教立之乃可得云半字引鈍及蠲除等。論謂界內愛論見論。涉此二者唐喪其功義之如戲。復更斥云二體不成意如前說。次通教中言滿字者。若對四教即后三為滿。今對七重故后六為滿。別教譚理不融如判四諦中說。次約三意者。文為二。初離判。次又束下束判。初中先標次判。判中教教之中皆先自約情等三意以判粗妙。次入后教展轉漸益。故借五味義以顯益相。故漸廢前淺以興后深。初三藏又三。先立。次判。三譬。初立中四。初立隨情。次執實下斥情立智。教語本實凡情未悟執之成見。見即煩惱為因故果浩然不息。若能下正明情智賢位二諦合為俗。圣位二諦合為真。次從四果去正明隨智。次隨情下判。即當此教中智妙情粗。若爾情智則是亦妙亦粗。真妙俗粗故也。三譬如下即鹿苑時意也。次既成下明下六重中二。先釋。次結。六中各有情智不細各明者。由用情等于諸部中次第調熟。令鈍根菩薩及二乘人堪入法華隨智故也。故寄生熟二蘇通總而說。初言既成者得羅漢已聞大不謗故云體信。入聞于大出猶住小。不同畏懼王等之時故云無難。即用情等三意說通等三者。鹿苑以成藏人于其不復須藏故但說通。即于此座復以別圓而接通者并對而說彈斥而說即當相入意也。令其下即明說意。意欲令其轉成生蘇謂受彈斥令嘆大自鄙即其益相。通教利根及別圓人自于一邊得益無妨。是時下亦舉譬。次心漸等者至般若中。不復同前悲泣之時故云通泰。即為三意說別等者前于方等中義已成通。故至般若唯須此二。明不共等者說部意也。意雖不共猶有方等新受小者至此須通。亦有衍門傍得小者是故兼用。上智加被故云命領。長者之宅為大乘家。諸珍寶物為不思議業。業即金等付與諸子。化他為出自行為入。又化功為入。皆使令知即熟蘇益相。得此益已義成別人。即于此座以圓入之令堪入法華。既知下譬。故兩味中即是衍中五重之相。諸佛下即是第六法華意也。雖純醍醐亦用情等。如三周中各有異名即其事也。是則下總結六重。次束判中離謂別約情等諸味不同。束謂總束一代為隨情等三。如前兩教雖有情等三意今束為一隨情故云一向。別入通去有中道故智帶方便故情。圓雖三意對前諸味今但成智。說則成語。準智可知。次料簡中問前二二諦一向是隨情等者。問此中問文。判前兩教俱屬隨情。與止觀中判三假文及此文前第二卷中但以三藏而為隨情余并隨理同異云何。答此有三別。一者彼以小衍相對是故三藏獨屬隨情。此以權實二理相對是故前二俱屬隨情。二者彼為通申觀門且斥三藏以為隨事。此為申于法華經意。須以中道而為隨理。三者彼明三假。三假是俗。藏通二俗即不即異故。彼文判事理不同。此判二諦。二諦俱權不會中理。是故此判俱屬隨情答中以第一義對三悉者前二無中故。次約五味如文。四開權中二。先標次釋。釋中三。初總舉三世佛出世意。次舉論以證佛意。三始見下。正明開相。初文意者。非止釋尊三世佛化皆然。故知三世如來凡出世處。皆悉為開佛知見故。次文者又二。先引論。次必非下釋論意。秖以入實名為華臺。以內心同佛入實故。故使外器同佛處臺。三正開中三。初略明今日入實施權。次有人下。明久遠施權入實。三其未入下。正明今經開權顯實。初文又二。初正明入實開權。次明機感之相。初文又二。初明入實。次為未入下明施權。初謂華嚴利根菩薩。已入實竟。其別菩薩且置不論。以此菩薩猶易開故。其難開者更以小起故。次為施鹿苑等教。故名為諸前三藏單。次五重中如前七重中文意亦可見。次感應可見。次明久遠中二。初出舊。次今言下正解也。弄引秖是方便耳。如止觀記。于中又二。先明久遠施權。次明入實。初又二。先重敘寂場為況。次展轉明久。初文者除已入者及中間入者。盡是法華方便所以光照他土至為頓開漸者。初他土者從又睹諸佛下四行說頓也。從若人遭苦下三行漸初也。即是鹿苑。從文殊師利我住于此下三十二行半方等般若。此他土漸頓也。寂場兼權頓后為一獨而施三漸。以一漸兼頓取機不得。故至鹿苑及余二味。次文殊下正展轉明久于中又三。初正明。次文云下引證。三當知下結。是則本跡兩文中施化。未入實者并為今日法華弄引。故知菩薩本初發心已后所化眾生。乃至成道已后經于如許塵界劫數處處成熟今方入實。當知實道何易可階。況復今世猶自未入。尚在未來遠遠方得。豈非煩惱厚重根性難回。不蒙如來善巧之力何有入期。故睹斯妙旨應勤思勤聽。重之重之。證結可知。次本來下。明入實中又二。初明久遠入實。次明今世入實。以今昔施化節節實益豈待今耶。今世文云與本入者不異者事有本跡今古理齊故。今入本入理無差別。三今經入中二。先正明開。次若如下嘆教斥偏。初文又五。先豎約四味論開。次諸教下約諸味中諸教橫開。三三藏下舉難況易。四文云下引證。五此即下總結。初如文。次文中云諸教之中。或五三二一味及全生者者。通指四味名為諸教。且如方等般若初證二乘名為一味。若鹿苑已證得彈斥益名為二味。得洮汰益名為三味。若諸菩薩于前諸教能斷見思名住二味。能斷無知。名住三味。能伏無明名住四味。若住四味已成妙行故此不論。全未伏通惑名為全生。華嚴鹿苑應論顯密。思之可見。此約橫論不關豎入。若豎入者鈍根菩薩及二乘人依次歷教不論增減。三況可見不改本位即粗成妙故云當門。引證中云七寶大車者各稱本習而入圓乘。本習不同圓乘非一。五結如文次嘆斥中二。先總嘆。次人不見下得失。初又三。初約化儀。次佛意。三教旨。次得失又二。先失次得。初文云輕慢不止舌爛口中者。不了法華宗極之旨。謂記聲聞事相而已不如華嚴般若融通無礙。如此說者諫曉不止舌爛何疑。如彭城寺嵩法師云佛智流動至無常時。舌爛口中猶不易志。又如大經第五云。我今為諸聲聞諸弟子等說毗伽羅論所謂如來常存不變。若有說言如來無常云何是人舌不墮落。又云。若有說言如來許畜奴婢仆使舌則卷縮。如是乘戒兩門謗皆舌壞。故知若言事相者。不見一代獨顯之妙不見般若付財之能。般若融通與法華何異。二乘于昔自無悕取。至今方云不求自得。已今當妙于茲固迷。舌爛不止。猶為華報。謗法之罪苦流長劫。具如止觀第四逆流十心中說。次若得下。明得中又二。先正明得。次攝大乘下重破教道初文又四。初約法以明得。次約三世佛以明得。三舉涅槃以釋凝。四結勸。初文者有一毫之善咸至菩提穿鑿權實牢籠本跡。故云意氣博遠大小互入。故云更相。越教相接故云間入。從淺至深故云繡淡。取機顯秘故云精微。味味益遍故云橫周。俱至法華故云豎窮。次二萬下。約佛者應具如五佛章門。今略指燈明彌勒等耳。承上曰仰。雖佛無優劣。我既施權同彼顯實。高尚實理故云仰同。三釋疑者。疑云。法華既已顯實涅槃何復施權。故即釋之。釋言贖命重寶者。涅槃十四云。如人七寶不出外用名之為藏。是人所以藏積此寶為未來故。所謂谷貴賊來侵國值遇惡王為用贖命。財難得時乃當出用。諸佛秘藏亦復如是。為未來世諸惡比丘畜不凈物。為四眾說如來畢竟入于涅槃。讀誦外典不教佛經。如是等惡出現世時為滅諸惡為說是經。是經若滅佛法則滅。今家引意指大經部以為重寶。若消此文應有單復兩義。所言復者。謂乘及戒。若言不許畜八不凈。此是戒門事門。若說如來畢竟涅槃及遮外典。此是乘門理門。以彼經部前后諸文皆扶事說常。若末代中。諸惡比丘破戒說于如來無常及讀誦外典則并無乘戒失常住命。賴由此經扶律說常則乘戒具足。故號此經為贖常住命之重寶也。所言單者。唯約戒門。彼經扶律。律是贖常住命之重寶也。所以法華明常已足。更說贖命者。為護圓常鄭重殷勤。如人抵掌重叮嚀耳。說文云。抵掌者側手擊也四結勸中云觀此等者且如諸法實相。即云百界千如心佛眾生三無差別。乃至本因為今弄引。豈以劣見稱此經王。莫以人情局彼太虛者。勿以世情偏取如來赴機之說局彼法華博遠意氣太虛之量。次斥教道中二。初舉論師謬謂。次今試下。明今家斥失。初云攝大乘十勝相者。彼論始終秖明十種勝相之義分為十品。論初云。菩薩欲顯大乘功德依大乘教說如是言。諸佛世尊有勝相義所說無等過于余教。言勝相者有十。一依止。二應知。三入應知。四因果。五入因果修差別。六于差別依于戒學。七于中依心學。八于中依慧學。九學果寂滅。十智差別。論文先列。次生起。釋初勝相。明第八識生十二因緣義。言依止者。謂所依也。真諦所譯則依庵摩羅。后代諸譯并依黎耶。如其各計成自他性。一論二譯。尚生二計況諸部耶。論師以黎耶依持破于地論。故云翻宗。翻者改也。令地論宗破歸我攝宗。次明今家斥中為八。初總。舉跡中十妙。次別。以初妙比破。三四悉下以逗機比決。四彼直下斥偏。五因緣下展轉比決。六當知下結嘆。七天竺下舉勝況劣。八思自下結。初如文。次文者。且以跡中十妙之初境妙少分比彼十勝相之初相全分。于少分中尚有所漏。四句之中但得自他一句而已。故上斥云有所漏也。況破則俱破立則俱立。不同彼論唯計一句。故今文云不思議因緣。豈同論文黎耶。摩羅自他因緣耶。文雖雙舉計必偏執如新舊兩譯。亦如地論南北二道還成性過各計不同。今不思議離四性計。豈同彼論各計不同耶。三逗機中四悉俱立不同彼論唯立一句。四斥偏中彼計一句為一道。不見下舉今得顯彼失。四味增減為開合。頓漸可知。由教行別故情智等不同。第五意者境妙有六。其但得一少分故也。況復余耶六當知下結。鱗沓重積等者。十妙生起如鱗。皆具諸法如沓。于一一妙若鱗若沓。亦復如是。第七意中真丹義。如止觀第二記。八結文可知。次明三諦中又二。初依地教以立名義。次正開章解釋。初文中又三。初依他經立名。次依今經例立。三問答料簡。初二如文。三料簡中先問次答。答中三。初舉勝鬘以例涅槃用斥來問。次重舉楞伽以例余經用酬來難。三結。初文二。先總斥次釋。次例。三結可知。次正明三諦中自三。初又二。先明去取即是來意次正釋五文。初文中約別入通點非漏非無漏者。于真諦中點示中道故云雙非當教論中既異于空故有雙非也。一三三一如止觀者。如第三卷顯體中及第七卷破橫豎中。判中亦二約教約味開如文。六明一諦又為三。初分別。次判。三開。初又二初法次譬。譬中但通云轉不轉相對以明一諦。即一實諦是不轉故也。所言如醉未吐見日月轉等者。第二云。諸比丘白佛言。世尊。譬如醉人其心眩亂視諸山川城郭宮殿日月星辰皆悉回轉。若有不修苦無常想無我等想。不名為圣。佛便回此醉人之譬。反斥比丘云。汝向所引醉人譬者。但知文字而不知義。何等為義。如彼醉人。見上日月實非回轉生轉想。眾生亦爾。為諸煩惱無明所覆生顛倒心我計無我等。當知比丘無明未吐謂有二諦。本日如一諦轉日如世諦。此帶實二諦也。若二乘人于轉日上復生轉想。故二乘人以菩薩俗謂為真諦。故下文云。三藏全是轉二即二乘二諦也。是故大經十二七種二諦文末說一實諦。文殊難言。即是如來虛空佛性無差別耶。此難意者。若唯一實如來佛性應同虛空。佛言。有苦有諦有實。三亦如是。如來非苦非諦是實虛空。佛性亦復如是。是則唯一實諦。次判中亦先約教次約味。文中亦且通以轉不轉。對辨粗妙。若歷諸教教教如之。次三藏下約五味中二。先正明。次借地持以顯一實。初文略無華嚴教意者。合在下文云諸大乘即其意也。不煩文故合在下耳。故知文意以證道明中為不轉妙。教道亦屬帶轉故也。次借地持中二。初借地持。次寄此文后。約行人。破執初文二。初引文。次正明今意。初有兩番意者。前文約行。次文約教。初言地持明地相等者。地相謂地前回向位中道觀雙流地相現前。登地已去。明真實法稱為地實。初地即是初住故也。次文言又教門等者。依教道義。以四悉檀說登地法名為教道。故知初地已上仍存教道。若說十地已證之法即證道也。凡釋別義多用此意。具如止觀第三記。次今意者。借于此文證權實部。法華已前如地相教道。至法華經猶如地實及以證道。說佛自證名為地實。約佛自行故云證道。次寄此文后。約于行人破執等者。破末代執者。諦雖是妙執故成粗。破其執情不破所執。所執本妙非關人情。開粗如文。無諦者。秖前諸諦理不可說故名為無。若通論者。大小皆有無諦。通即別故別乃成通。如婆沙云。佛經中說一諦無諦。問有四諦義。云何但云一諦等耶。尊者波奢。說一諦者苦諦無第二苦乃至道諦無第二道復次一諦者。謂滅諦。為破外道種種解脫故。復次一諦者。謂道諦。能盡惡道苦故。又佛說二諦者。謂世諦第一義諦。或云世諦謂苦集。第一義諦謂道滅。前合四諦為二。正用此意。復有說者。世諦謂苦集滅。第一義諦謂道諦。評者曰。四諦亦是世諦。亦是第一義諦。如苦集是世諦。苦空無常集因緣生是第一義滅是世諦者。如佛說言如城園林。是第一義諦者盡止妙離。道是世諦者。佛說道諦如筏如山如梯如樓。是第一義諦者道如跡乘。若四諦盡是第一義者。世諦說陰界入第一義諦亦說陰界入。彼小乘中尚開合四諦為世諦第一義等。況復大乘。于中先正明無諦。次問答料簡。初文又二。初別約極理以明無諦。次通約諸教以明無諦。前明一諦亦有通別二義不同。故今亦爾。理無二極故同歸一無。眾生緣異故復歷教。初中三。初正立無諦。次一一下判粗妙。三不可說亦不可說下。明絕待即是開粗。次文又二。初四教。次五味。初文二。先列四教。次明判開。初四教如文。次從前不可說去判。次若粗異妙下開。準上下文例應在五味后開。今隨便各明于理無失次約五味中。初判次從開粗如前者例前四教開。次料簡中有三重問答。初問者通約諸教為問。所言無諦者。秖應如前歷教明實別約極理。理即一實如何諸教并論無諦。答意者為破執理而生戲論。是故云無。大小乘教既并有理。是故大小俱論無諦。故引例云。滅本無惑緣滅生惑。如三界利鈍一十九使。但破能執不破所緣。今意亦爾。次問者小乘未得執成戲論。是故須破。若實證得理仍是權。是故亦破。今以此意例難于大。既得大小通論無諦亦應大小得否俱破。答云不例者小乘得否俱皆有惑。是故俱破。大乘不得有惑須破。得即無惑得何須破。是故不例。次問意者小乘是權破權名無。大乘是實實諦非無。何故中道亦名無諦。答意者實如所問。于實得者不須云無。今云無者為未得者。次諸境開合者文中二。初明來意。次正明開合六境依文次第。以后后境盡向上合。十如居初是故先以因緣合如。四諦第三。是故次以四諦合二。下去展轉以下合上即為六章。初文言命者召也。起也。故以初章名為命章。絕言稱嘆者。文云。止舍利弗不須復說。絕言嘆已。次嘆絕言之境即十如也。故云諸法實相所謂諸法如是性相體力等。今更說五境。云何同異者。前已說六境。今以五境與十如義名異義同。余下合上意亦如是故更明之。于中有四。先正明離合。次準前例立隨情等三。三問答釋疑。四問答通經。以此經義通于諸境。不同他人名義俱塞。般若種種名解脫法身亦爾。多諸名字等具如止觀第三記。如此解者則使一切佛教名異。義同無不通暢。若得此意無礙自在。故有開合門來初文因緣合十如者。若得前來十如總釋之意。相以據外等來對銷因緣義同顯然可見。于中為二。先開合意。次正開合又二。先正合。次略指。初又二。前合思議兩番。次合不思議兩番。二文各有總別兩對。初文者先對次結。對中先別如文。次總對者因緣總而十如別故云總。總以因緣合為三道。兩番合十如故云也。此兩下結如文次后兩番者為二。初正對。次若細下辨通別。初文先標次對對中先別。亦是別。別以緣對如。次總者。亦總合以為三道。三道即理性三德故云在內等。次文云四圣節節有異者。如前釋中四教諸圣各各不同。居在界外莫不皆有十二有支。如止觀攝法中因緣逆順等各有其相。以前四圣同為圓釋。如前釋中云無明轉即變為明等。總釋中云三道即是性德三德。故云在內成性。二乘菩薩應從次第何故合耶。且從久遠種性邊說若從末說應須分四。次以四諦合如緣者。若知苦集秖是緣生道滅。秖是緣滅十如自分界內界外。各有生滅等何俟更合。為不了者謂名義俱異故合令義同。皆取器類大同總略而會。若更縷碎恐煩雜故。如無量無作中云界外四圣涅槃者。涅槃之名通大小故。且用言之。故云亦是般若解脫亦是法身也。四諦合因緣者。但知因緣有生無生等四諦。有世出世各各合之文相最顯。次七重二諦合于如緣及四諦者。若知俗諦秖是苦集真諦。秖是道滅四種相入故成七種前之四諦既已與如緣合則七二合三了了可見。亦為未了故重合之。今亦不委細但通總而合。七中但是屬界內俗即對界內二種苦集。屬界內真即對界內道滅。復有一俗含于真俗故云有邊無邊可對界內四諦。復有一真含于真中故云空不空邊則分對兩處道滅。界外苦集例此可思。乃至例于如緣可見。次五三諦合上四文者。若得二諦三諦離合之相。二諦既已合上三竟。即知三諦與上四同亦無俟復合。亦為不了者耳。又復更欲取器類同者通總而合故重合之。如合因緣中文云今且用去即其相也。以五種真是思議滅。亦是不思議生等。亦如五三合七二中前四種不被合等。亦如二俗即是五俗。二真即是五真。即分空不空邊空為五真。不空為五中等。并是通總類例而合。故重明之。次一實合五者。前釋一實有通有別。今且從別故簡權取實。若依通者。應云與四圣十如同。四十二緣滅同四。四諦中滅同。七二諦與七真同。五三諦中與五中同。言有同不同者。與圓中同不與別中同也。不與但空真同也。次無諦中二。先以無合六。次以無合無。初者前文列中唯列六章釋中亦因一實便釋無諦。今于開合亦對前六。名異義同。別對何妨。言與十如同者。約究竟等邊得作此說。若相性等非無別異。如六道相性未名無諦。四圣但得通名無諦。若別指一實唯一無諦。然諸界中莫不皆如故且通取故。次文云諸無明滅諸不可說七真五中等也。次以無合無又二。初合次結意。初文者。若無諦不無無翻成有。故為破執立無合無。次明三意。前文唯約七二諦辨。今以七二諦例余五境其相可識故不委論。三問答釋疑中。先問境意。既開權顯實唯應一實。何故紛葩六相不同。復相間入情智出沒。次答中二。先總明諸紛葩之意次正約味明紛葩之相。于中又二。先法次譬。初文又二。先釋次結。初者。此并如來無謀之巧致使說境離合殊途。鑒理之智奚嘗增減。然同體妙用不動而運。故能逗物施設參差。照彼妙機理藏平等不謀而感致益不空。故獲諸味。若橫若豎若顯若密。雖種熟脫異。入秘藏不殊。次結可知。譬中先譬次況四問答通經者問可知。答中意者。此經文狹但略指而已。以諸領付并在般若。是故此中指彼所付。今略引當文十如。如文。十二緣中引譬喻品者。虛妄即是無明故也。若已有無明必有十一。方便品者。既不通昔教且約為佛種緣故通該二義。次四諦中既有世間因果必有出世能治。藥草中四俱無生故并云空無上。道即道諦。如來滅即滅諦。且從證道以攝教道。故與二義同也。一實諦者。即以所助為名。無諦可見

法華玄義釋簽卷第六法華玄義釋簽卷第七

　　　　天臺沙門湛然述


次明智妙為二。先明來意。次正釋。初文可見。次正釋中自二。初意者文自為六。先列六章。次依章解釋。初數中初六藏。次四通。次三別。次三三佛。次四圓。三佛在果。彼三果無人。故別于此列。圓果有人。故自居因后。次類者例也。又二。先列次結。初文者說其數意。何故以五停乃至十地等而各為一數。故立此門。類例同故且各為一數。若一一位別為一數。太成繁雜故且總云。三藏菩薩亦應云四門遍學。但為出其當體義異故。且從緣事理強弱為類。三佛應云并是師位亦為從教辨三相異故從義各明。三辨相中。若從數類誠為不多。類中多相從相復更少多分別故使爾耳。初辨世智相中云天竺至非想者。語智所依乃至初禪今且從極。忠孝等略如止觀記。多識于鳥獸草木之名者。莫過于爾雅。雖安涂割所依但是世禪。獲根本定等者用通必依色定故也。故停河等須依根本。停河在耳等者。如大經三十五諸外道等來白波斯匿王言。大王。不應輕懱如是大士。大王。是月增減誰之所作。大海堿味摩羅延山誰之所作。豈非我等婆羅門耶。大王。不聞阿竭多仙十二年中恒河之水停在耳中耶。瞿曇仙人作大神變十二年中變作釋身。并令釋身作羝羊身。作千女根在釋身上。耆兔仙人一日之中飲大海水令大地干耶。婆藪仙人為自在天作三目耶。羅羅仙人變迦毗羅城為鹵土耶。婆羅門中有如是等大力諸仙現可撿挍。云何輕懱如是大仙。亦如此土古人張揩能作霧。欒巴善吐云。葛洪陶淵明等。皆薄有術數。蓋小小耳。若比西方天懸地殊。法是世間法等者定非無漏不能斷惑故云不動常在三有故曰不出。邪慧不能動惑出界故也。次五停四念中。先五停。次四念。初五停中三。先釋名。次觀能下明停心功能。三數息下。正明用治。但列名對病而已。廣如止觀第十記。次四念中亦略不列名。但舉數對位。至下照中文相稍廣。于中又二。初明功能。次初翻下。判位即以功能為其相狀。暖法已上四善根者。盡依婆沙文相稍略。今略出論文。于初暖中為五。初正釋暖義。次尊者下釋暖在初。三于正法下明所緣諦。四從所有下料簡釋疑。五暖有下明功能。初文者由智觀故有暖生。次文可見。第三文中三。先釋次料簡。三如佛下引證。須緣四諦。四料簡中二。初簡法。次簡品類。初云所有布施盡回解脫等者。婆沙云。西方人作此論。今文略。依彼問云。暖善根有何意趣為何所依何因緣何法何果何報何善利。行幾行為緣生為緣起。為聞慧為思慧為修慧。為欲色無色界。為有覺有觀乃至無覺無觀。為何根相應。為一心為多心。為退為不退。乃至世第一法亦如是問。今文闕問答字便出答文。論答并如今文。乃至忍善根盡回向解脫是其意趣等。唯闕答何法文。應云是有漏法。頂是暖家功用果。涅槃決定因是其利。復有說者不斷善根是其利。又問暖法有幾種答如文。又問有幾人從欲界至無所有處答各有九品并一具縛人合有七十三人。次料簡善根品類者。對下三善根以為料簡。第二師文似四品意但在三。然越次取者例前九品亦越次故。言但在三者。下下下中秖是下。中上秖是中。上上秖是上耳。暖頂于下三品中是下下下中雖有二品但在于下。忍取中三品之上。世第一取上三品之上。瞿沙說九品上能兼下。故頂有六。忍有八。世第一近真故不可兼多故唯上上。九品既以上兼下三品亦然。故暖有一。乃至忍三。世第一亦唯一種。意亦如前。五功能中言二舍者。言離界地謂自下升上。退時謂失上退下。失得禪時故云失時。次釋頂法為四初對上下三善根以辨行相不同。次從復有下釋名。三云何下釋頂法觀相。四從問何故下釋法名退。此等諸文全同論文。論云。有云。欲善根有二下是暖上是頂。色善根有二下是忍上是世第一。評家云。不應作是說。應云盡是色界法住定地法圣行法好。今依評家故云色界。此等秖是判四善根以有動等之異對四不同故也。動乃至退分二。不動乃至不退分二。雖同在色界由善根深淺異故。致使差降不同。動謂猶為外緣所動。住謂久住暖頂。難謂暖頂有難。斷謂斷于善根。退謂退為五逆等。不動等是后二善根準此可知。次釋名中頂法望暖于動等并得頂名。復有余師應云下也。又前于動等名之為住。復有余師名不久住及或無難等。若至忍不復名退。三明頂法觀中又二。先釋。次料簡。初文先明能信之觀。次此信下明所緣之境。次問下料簡。先問。次答。答中先標二諦為勝。次清凈下所緣行相。初句總舉二諦無過。次句略舉滅下二行。具足總合舉其八行。能生下明生信意。若世尊下重釋信意。以苦集不可信故。故信道滅。此煩惱下總舉苦集行相不可生信。受化者下重舉道滅是可信故。復有說者。應盡信四者由知苦集故能信道滅。論問亦信諦何故但說信寶耶者。由向對三寶以立四諦。是故作此問也。論云。有說。彼摩納婆非不信苦集諦但不信三寶。以不信故。佛為彼說。即初文是。復有說者。隨行者悅適。即但隨已下文是。四釋法名退中先問如文。答文者。以行在頂則身中煩惱數起是念恐至忍已無復生處。以激行者頂法觀門。是故文中具有二意。一者為煩惱退故憂惱。二者恐退失故。故復憂惱。若能下明不退兩緣。一者外善友等。二者內正觀也。余文可見。次釋忍法者。今文總云三十二心者是。有本云四十二心者誤。上下四諦各十六行故三十二。今文從略但總相從緣一時論減。次減一緣至二行一緣在。皆名中忍。至一行一緣在方名上忍。言但作二心觀于一行者。婆沙云。減至苦法忍后心得正決定。彼四心同一行一緣。所謂增上忍。如似世第一法中苦法忍苦法智二心同緣。今更依俱舍略出之。論云。從此生暖法者。謂從總相念住后成就已生暖法名。圣道如火能燒惑薪。圣火前相故名為暖。已觀四諦修十六行名暖位也。此善根分位長故。能具觀四諦及能具修十六行觀無常苦空無我。乃至道如行出。次辨頂位者。從此頂善根有下中上至成滿時有善根名為頂。亦觀四諦修十六行同前暖位。暖頂二善俱名動善可退動故。動善根中頂為最勝。如人頂故名為頂法。忍位是進。暖位是退。此頂是進退兩際。猶如山頂。故名為頂。頌云。如是二善根皆初法后四者。暖頂二善初安足時皆唯法念。后增進時則通四念。初安足者謂暖八諦十六行相最初游踐四圣諦跡名初安足。謂見道中唯法念住。以暖頂位順見道故。故初安足唯法念住。后增進位稍容預故。故得通修四念住位。忍唯法念住者。從頂有善根生。名為法忍。忍可四諦最殊勝故。又無退故名為忍法。忍初安足及后增進皆法念住。近見道故。是故初后皆法念住頌云下中忍同頂者。此善根有下中上。下中二位同暖頂位。具觀四諦十六行。上忍唯觀欲苦。頌云一行一剎那者。上忍唯苦下一行一剎那名為上忍。下品具足觀十六諦。中品減緣。所言緣者。上下八諦名之為緣。是所緣故。各十六行故三十二名之為行。能緣行故應知七周減緣。二十四周減行。謂四行觀欲苦。乃至四行觀欲道。乃至三行觀上界道。名一周減一行。如是一一諦下各有三行。與緣名異。從行為名。故三八二十四周減行。一一諦下各有一行與緣名同亦與緣同減。從緣為名但名減緣。是則上界四諦下界留苦唯減三緣。上四下三名為七周。緣之與行皆從后減。故使欲界最后留苦。都有三十一周減緣減行。后但有一行二剎那心觀于欲苦名中忍滿。唯有一行一剎那心觀于欲苦名上忍成就。此中忍位未減道時雖減行相未減道故。故得具觀四種諦也。頌云下中忍同頂者。約此說也。若此中忍減道諦時但修十二行。既減彼道心無欣慕。故彼道下四行亦不起得。由此道理。減滅諦時但修八行。除滅道下各四行故。減集諦時但修四行。故于中忍具修十六。十二八四行相。于上忍中亦修四行。雖起一行一剎那心以觀苦故起能得得修彼苦下四行相故。問于上忍位減彼三行。何故修彼所減行耶。答雖減彼行不減諦故欣慕心故。故得修彼所減行相。于中忍位修所減行準望可知。于三十二中留苦下一行者。擬入見道故須留也。余三十一如文次第漸漸除之。問苦下一行為留何行答入見道有二種行者。一者利是見行。見行有二種。若著我者留無我行。若著我所即留空行。二者鈍是愛行。愛行亦二。一者慢多。留無常行。二者懈怠多留于苦行。頌云世第一亦然者。從上忍無間生第一。唯緣苦下一行一剎那心同前上忍。故云亦然。此是有漏故名世間。于中最勝故云第一。有同類因引見道生故云最勝。皆慧為體皆五陰性定共戒名為色陰。余四陰可知。言苦法忍者。十六剎那從苦諦起一忍一智。如其次第至道諦時初生一忍名十五心。次生一智名十六心滿即初果也。于中三。先法。次譬。三料簡。初文如向。次譬。譬中先譬次合。譬中云如人欲從己國等者。三界為己國。涅槃為他國。何以故。三界久住為己。涅槃方適為他。十六觀法為多財產。一行獨往故云不能持去。中忍如錢。上忍如金。世第一法如多價寶。以一行一剎那入真無漏猶如持去。三問下料簡。先問。次答。次世第一法者下嘆第一義先立全勝。次亦分下分別不同得名處別。先立二門。次釋。釋中先釋分。次釋都。初文云見諦不相離者。第十六心為見諦。余十五心為眷屬無間續起故云不離。是斷惑位故慧力偏多。從見諦后至第三果熏禪成就生五凈居。此之五天純圣所居。故云不與凡夫同生一處。至第四果得盡智時。永斷界內思惑垢障。如是后果并由見諦之功故見諦最勝。次三三昧去舉況釋也。如世第一心得三三昧厭離一切。于無漏法心尚不取故云惡賤何況有漏不應都勝者結上世第一也。言分勝者不能都勝見諦之法。但分勝彼暖頂等法。故世第一亦名分勝。除入者勝處也。又云都勝者從功能為名。此世第一非但勝于暖頂等法。亦勝見諦等法。等者等取修道智行等法。乃至羅漢能開之功在世第一故曰都勝。故從或言下釋都勝據功用力強非所證亦勝。問前諸位義有差別耶者。前已最勝得妙果等名通釋世第一法。今欲分別故先問起答如文。此不凈安般等并在世第一前故世第一于彼為勝為最等。依地亦然。次從又依未至為最去料簡依地。從未至至四禪為六地。妙音師說或七加欲界。依欲界身天六人三除北洲。前三善根三洲死生六天亦續生故。第四善根天亦初起唯女男身非余扇搋。頌云。圣由失地舍。異生由命終。暖必至涅槃。頂終不斷善忍不墮惡道。第一入離生。委釋如論次明初果八忍八智者。每一諦下各一法忍一法智一比忍一比智故。四諦下八忍八智。此是無漏一十六心斷四諦下見盡也。次明三果者。慮謂思慮。重思惟前所得真諦無漏之理。或四諦中隨思一諦。或唯思滅諦斷三界諸品不同得后三果。六品九品三界都盡等。九地中一一皆有九品思惑一一品皆用一無礙一解脫從一地說余地例然故但云九。次支佛以苦集為總。十二因緣為別。若逆若順具如止觀第二記。及前四果廣如俱舍賢圣品。次三祇菩薩具如止觀第三記。次通教聲聞緣覺于一門總相等者。總謂但作苦集觀耳。別謂觀苦七支觀集五支。以自行故但依一門。菩薩為他故于四門。然七地前約自行邊亦但一門。入假方便亦須遍習。三藏佛言一時用八忍八智等者。具如止觀第三記料簡同異。通佛但言斷習者。以菩薩時留習潤生故。至菩提樹下但斷殘習。別佛又二。先正釋。次或言下釋疑。或有疑云等覺已斷一品此義不然依文釋定始從初地終至妙覺皆惑斷入位。故斷一品入初地。斷最后品入妙覺。圓位具如止觀第七文中及位妙中并加修五悔等。為入品之前智。次明智照境者為三。先敘意。次料簡。三正釋。初文破性計成不思議又二。先明破計。次明立法初文先立性計次略不出破但注云云。初文四句墮性者。如止觀第三及凈名玄等說。若離性過皆不可說故云如別記次明為他隨機遍立四悉因緣可作四說。如止觀第五記。次料簡中先問中智能照境如常所論。境亦能照智不者為顯不可思議故有此問。次答中三。先正答。次引證。三舉譬。初文者。還依不思議答故能相照。何者。智既是心。境亦足心。既俱是心俱是法界心心相照有何不可。故引仁王證成相照。智處是境。當知境智俱名般若。故得說境及境照俱名實相。次譬中。鏡面如文。地生芽如境生智。芽生地如智照境。此譬猶分未是境智體一而展轉相照相發故說不可盡。恐妨后義是故且置。次正明智照境中。取向類智照前諸境。前智類中三藏有七通教有五別圓各四。文云七智照二乘十如者。三藏四。謂一五停四念。二四善根三四果。四支佛。通教三。謂聲聞支佛入空菩薩。藏通菩薩及別教四十心智皆云兩屬者。上求未極仍屬菩薩。十地亦言兩屬者。約教證道以分二義。又此二義謂次不次。又此二義復有上求下化二義。總略如此細捒(云云)者。捒字音數。謂莊捒也。今謂安置。對當如莊捒也。如五停去大分有七。委細而言如五停自緣五境不同。如治貪欲但緣六道中可愛十如。治嗔恚但緣六道中可憎十如。余三例說。四念但緣自身心陰六道無常。從暖頂去至世第一或遍上下或舍上緣下。四果但緣聲聞法界。緣覺但緣支佛法界。亦應分四果所照不同。支佛又分別聞法不聞法等。余例可知。如是七智皆求拙度。故云總略。六度細作例此可知。次照因緣四諦中。但以當教智照當教諦文相最顯。次照七二諦中云八智照顯中者。且以別四照別。圓四照圓。若論相入應以通真照通真及圓別兩真。別俗照圓真。若接通教必須圣位。若接別者但接賢位。賢位屬教故云也。故云可以意得。次照五三諦中。言前七智照無中之二諦者。前三藏二諦既無中道不成三諦。今以二十智照于三諦不可棄七而全不論故便列之。通雖無中以含中故則或二或三。亦且從二為第二句故云屬真。次以八智照顯中者。通約當教始終言之故云假中。若論二接應言通真照別中通真照圓中別俗照圓中。各對本智及以本境合成三諦。此中便對中論四句結成故云即空等。次明照一實者。此亦置別從通。非但通于四悉亦乃通四四諦故云生滅等。先列四實。次對四教。言前后諸實(云云)者。文但分別四實不同。應更分判諸實粗妙及開權等次明照無諦者。先通序意。次正明照境。初文者亦且置別存通如前說(云云)次前無諦下判。次若就下開上諸智。通論開者非不須悟。此明無諦故斥通無以從別無。別又約證者防語見故。故須言悟。無名近證故須言之。乃至以此一無遍開前來一切諸智同入此無共成實智。即是今經之正意也。當知二十并是空拳。雖復空拳漸誘方便皆不唐捐。況復開時即權而實。今從勝說故曰雙非。故權即是非權非實。五明判者為二。先判。次結。初又三。初約智以判。次約知見四句以判。三約五眼。初文又二。初一往略判。次解釋。釋又二。先明十二為粗。次別教下明后八為妙。于中為二初通明八妙。次又別下料簡。初又三。初正明別妙。次常途下破古。三今明下顯正。言今明十信至八番為妙者。且約知中勝三藏佛。一往望前八番俱妙。猶帶教道故須更簡。簡中又二。先對簡。次雙釋。初云別教四番三粗一妙。今依地人以存教道十地猶粗何況十信。若且從登地而為證道故二粗一妙。妙覺果頭本是實人是故為妙。又亦可妙覺是權故為粗。十地是實故為妙。故云中道乃是果頭能顯。次釋又二。先釋別次釋圓。先釋別中又三。初正判別三粗一妙。次類下舉藏通以例別圓三今別下顯別例成。初文言初心學者等者。謂仰信中理。登地見中而證。是妙。如藕絲懸山者。大經十六云。若有人能以藕中絲懸須彌山可思議不。不也世尊。佛言。菩薩能以一念稱量生死則不可思議。今明圓理難曉但仰信而已。借彼況喻如人聞說藕絲懸山但信而已。如聞生死有不思議理而但仰信。不能一心即如求藏故非圓意。余如文。次約知見判者又二。初列四句。次釋釋中先約四教明知見。次以佛智攝之。初文又二。先略列三藏及圓。次正釋。釋中藏圓如文。通教亦以博地凡夫為不知不見。干慧性地為知而不見。發習者為見而非知。見地已去亦知亦見。別教不知不見同前凡夫。地前知而非見。發習者見而非知。登地已去亦知亦見。次以佛智攝之者又四。初略舉次如經下引經解釋三方便下嘆。四如此下結歸。初文者諸境本是如來一體權實。為眾生故隨機且分。今更從本說故云究而言之。次引經釋中。既言方便是故屬權。既云具足故非異體。既云深遠故屬實也。復云廣大是即權故。方便下。嘆意者又三。初正嘆言具足等者。具足之權即實而論權。廣大之實即權而論實。次境淵下結嘆。實境淵深故豎極。權境無邊故橫遍。橫豎之水難量故智不可測也。三唯佛下舉果智以嘆。四結歸中二。初結歸眼智。次判。初文三。初明眼智。次一切種智下明眼智所知所見。三此知下明相即。三約五眼者。前明來意者前已明智知。次以知見四句分別以顯于眼。眼秖是見。智秖是知。故云為未了者。釋中為三。初正明五眼。次約教三總結。先五眼具如止觀第三記。今肉眼中言開閉者。不了因緣粗色等為閉。若了為開天眼中云愿智力者。愿智謂超越三昧。超越三昧如止觀第九記。身子僻教如止觀第五記。滿愿穢器者。滿愿此音。富樓那彼稱。如凈名中云。無以穢食置于寶器。無以日光等彼螢火等。破障通無知者。通謂神通。塵沙無知障于化道。今破此惑。故云破障通無知二乘等不知具如方便品。疏云。信力謂五品。堅固謂六根。此即除知以顯不知。約教及結可知六明開中二。先約智開。次約眼開。若知見不異眼智故不須約之論開。亦為未了者重為開之。先約智中又二。先總明所開。一十六番須開。次何者下釋又二。先釋。次結。初又二。初開藏通十二番。次開別教四番。初又二。初明開世智。次開十一智。初又二。初明世智。次略結位。次又二。初若五停下略開十一。次須一一將十二番智來等者略明格位。故此藏七通五隨智高下按位進入。當體即按位。進入即不定。次別教。如文。次總判結名。可知。次約五眼者。初明開。次料簡。初文二。先總開。次別開。別開又二。先開。次結。初文中初肉眼又三。初正開。次學大乘下引證。三即是下結。次天眼中二。先引經明開。次結初文奪那律所見非真。即指世尊不二相見為真天眼。那律但得彈斥之益不名為開。正令梵王所得天眼即彼有相為不二相故名為開。次決慧眼中。開粗慧眼成妙慧眼故云愿得如世尊等也。決法眼中云邊際智滿者。決別地前法眼來至等覺入重玄門不思議眼。故下第五卷釋圓位中云。觀達無始無明源底邊際智滿名為等覺。即成圓門遍應法界名入重玄。不同別教教道重玄。居妙覺邊名邊際智滿。亦可以佛不可思議用為邊際智以為法眼。次佛眼中不復別論但云四眼融入以釋佛眼相也。五眼下結可知。次料簡中問佛眼至為妙者。問前開肉眼中引法華經六根清凈文也。迦陵頻伽如止觀第一記。言若開者謂若進入論開或入分證等也。次對境明智中自二。先標列。次釋。釋初文先略明十如意。次對六境。前單明智若不對境后人將何為妙觀所托。問前明智中已云照境即是對境明智已竟何煩復立此中一門。答前言照者或對或互通總而說。但云生滅智照生滅境。故修觀者未可措心。故今一一明其行相。初明十如如文。次因緣智中。先引經。次釋相。初引經云下中上上上者。大經二十五云。觀十二因緣凡有四種。謂下中上上上。下智觀故不見佛性。以不見故得聲聞菩提。中智觀者不見佛性。以不見故得緣覺菩提。上智觀者見不了了。不了了故住十住地。上上智觀故見則了了得阿耨菩提。以是義故。十二因緣名為佛性。佛性者第一義空。第一義空名為中道。中道名佛。佛名涅槃。今文鎖釋從彼得名。人不見之秖謂因緣為緣覺觀法。又婆沙亦云。無明緣行三種不同。若上智觀于緣相得佛菩提。若中智觀于緣相得緣覺菩提。若下智觀于緣相得聲聞菩提。以緣有體故轉下作中轉中作上。故知論文雖有三品但成下智。又準阿含觀十二因緣有逆有順。從無明至老死名順從老死至無明為逆。生滅皆然。自為藏教中乘觀因緣法。大經文通。又欲順四諦觀故并初觀受由觸等。以現五果受居初故也。次何者下釋又二。先總明今意。次歷教解釋。初文又二。先敘大意。次得名所以。若通而言之教教各有上中下人具如婆沙文意。今從別對故從下以標下等。于中二。先各明。次以四教下結嘆。初文自為四別。次歷教中二。先釋。次明判開。初文自為四別。如諸觀法皆從受起者。若支佛人自起觀者應如阿含生滅各有逆順觀境。但作此觀自滅諸惑。今大小偏圓共為觀法。況因緣四諦名異義同。四諦觀苦為初門。故今觀因緣亦初起苦道。如四四諦苦并居初。故四觀緣咸從受起。知苦斷集次第不殊。用智見異理須分此四也。初觀生滅中又四。初推受以至無明。次推無明以感現報。三觀此下用觀。四則是下結名。初二文者。推現苦本為知其苦本。復推苦本至現苦者。為知苦本所造不同。輪回升沈不出三有故須起觀。起觀中二。先觀生。次觀滅。初觀生中二。先通觀輪回。次束成因果。以知過現因果故了未現不停。次觀滅中二。先明子滅。次無子下果滅。初文三。法譬結。言癡惑本者。癡惑是生死之本故名癡本。問凡觀因緣。推因者為識現因能招來果。但斷現因以息來果。何須復言無明滅則名色滅等耶答不然。正由能知往因無常故。往因滅方能了現果無常。故破壞現果。以破壞現果故不造現因方乃不招未來世果。乃至逆滅尋之可知。譬中然如因煙如果。結可知。次果滅者又二。釋結。釋者。智是習果。身是報果。為欲灰身應須滅智。由果縛在智亦不滅。是故相從二果俱滅。起觀如道二滅如滅。此約小教方便言滅。大乘不然。次中智者為三。初推因果。次起觀。三結。初文甚略。云觀受由觸乃至無明。余如三藏中說。次起觀中二。先生。次滅。初生中三。先觀往因能招現果如幻。次今達下觀現因能招來果如幻。總束前文故云三世。三有智下引人例法。次無明下觀滅即子果滅也。三結如文。上根觀中。既云派出不云理。是故知是別。于中又二。謂釋結。釋中又三。初明觀境。次觀。此下正明用觀。三知因。此下觀成。初文又二。初總舉。次無明下明派出三道。次文又二。先釋。次諸行下總結。第三又二。初明十行觀成。次如是下明十地觀成。初如文。次文又三。先明能障。次無明下明障破德成。三自既下觀成利他。初如文。次文又二。即約因緣開為兩番三道也。次上上智觀中束為三德故知異別。亦初推因果。次起觀。三結。初如文。次起觀中體性既即無復生滅。于中又三。標釋結成。初如文。次釋中三德各一法一譬。三譬相狀各約其位。結成中二。先略結成。次何者下結。涅槃從果故名果成。真因道場故名為因。當知四觀皆觀三世十二因緣。能觀智別故使四殊。次判開亦應約四教五味。但文略無。于中又二先略述判開。次又四下明判所以。由境轉故方得名妙。此約悟論妙。所以四人用觀皆從受起。故知四人初觀皆以生滅因緣為境。用觀方法則有四別。此生滅境隨妙智轉方成妙境。境若不轉智亦不轉。故知雖用妙智境仍生滅。故云不轉則粗。又何但妙悟須轉。前之三教亦須待轉方受教名。如不見三世生滅亦不成三藏之境余例可知。是故深須了此境智。若得此意下去諸智準此可知。仍是待絕之意者。若不轉粗成妙故成相待意也。若即粗成妙方成絕待意也。次明四諦者。若了所照名異義同。則能照智準例可見無俟更說。亦為未了故重說耳。于中亦先釋。次判開。初又二。先引文立意。次又云下。正釋。初文三。先正引經文。次若依下束判經文。三今若下明判所以。初如文。次文者。涅槃十二明上智中智。經意但以三藏二乘對別菩薩。今文義立束前兩教為中智束后兩教為上智。已下所引并是圣行品文。第三文者為三。先立根對理。次列。三指廣。次正釋。文自為四。初三藏又三。先重引經文。次釋三結。次通亦三。引釋結。別教亦三。引釋結。釋中又三。先重對前辨。次分別下正明今意。三既稱下辨異示相圓教為二。先釋。次例。初又四。先引次非苦下釋。三又云下引證。四如此下結。初如文。次釋中但釋一非苦余三例知。三引證中。既云如來非苦等故義同也。初并從苦立者。由苦故集由集故道滅。故以苦為本。故云有苦有苦因等。以四諦互指立四諦名。初以三望苦得四諦名。故有苦等四諦之別。次例者。既可以苦為本。亦可以三準集望道滅等以為四也。如云由集故苦由集故道滅等余二準知。余二亦然。如此互指乃成藏通別等三教之義。今以圓望之故云如來非此四四十六。一一教中皆具十六。但隨教相義理不同。次判開中。亦名待絕。初文言皆粗者指前三教未會為語耳。即相待妙。次言若諦圓智亦隨圓者絕待意也。此與前十二緣文末。境智相望轉文同也。次對七二諦明智者為二。先例境略列。次正釋。初文又三。初總標意。次上真俗下例上開為七。三內外下列列中三。初略列。次廣列。三列三意。次廣釋中為四。初正釋。次例諸境。三問答料簡。四夫二諦下斥舊明今經破立之意。初釋中文三。釋判開。初文自為七。初對實有明二智者為二。初正釋。次依教重分別。初文又二。初立二智。次說此下明三意。次更分別者。前約智體說。今約智用說。得此一番則識智體得名所從從于化主及以所化得名不同。而智秖是一。言佛印迦葉者。佛有化他之實。與二乘自行實同。故佛印云我之與汝俱坐解脫床。雖云俱得然自行與化他不同。化他之權意亦如是。故大論云。我有慈悲四禪三昧汝亦如是。如此慈悲本是化他之法。故菩薩得之即成自行。故復印言我亦如是。次明體法二智中先斥三藏。次正釋。初文中三藏菩薩毒器緣如止觀第二記。次正明中二。先立二智。次明三意。初中云森羅者。世人共聞其言而不甄簡深淺。皆指欲界人中五塵。今則不爾既七種中皆指權智所照俗境名為森羅。是則七種森羅不同細簡(云云)。下去五重皆先斥次正立等。次判中二。先正判。次嘆用判意。初又二。初先舉今經明妙。次更比決。比決又二。先約教。次約味。初文中四節。初前四番中。云從析法二智至顯中。凡十二種智待前為粗顯中為妙者。顯中雖在十二之數亦得待前為粗顯中為妙指圓真也。次后三中前二粗后一妙。第三復合前四通判云前十八粗后三妙。后三即第七也。故后三中約三意說則自行為妙。亦約悟說。次約五味如文次嘆用判功能者。若不約四教五味兩重判妙。焉知法華居一代之最。比見讀此教者尚反指華嚴。豈不與夫震地逸敷而不聞不見同耶。哀哉傷哉。于中為三。先總述次解釋。三此中下結意。初如文。次何者去釋中引華嚴者。一顯華嚴未會。二所顯三教猶粗。于中又四。先引華嚴。次明謬釋。三此釋下難。四若得下顯正。初如文。次文中世人釋云等者。世人意言初住如實智與佛如實智不殊故俱不知。作此說者非但初濫于后亦乃顯佛愚癡。故次文斥云其實不允。次難又二。先通難。次歷教中約三教破云藏通二佛自無如實智。故不得云于自如實智不知別佛雖得如實智。別初住不得如實智。云何言亦不知初住如實智。若其別佛不知別教斷見思位真諦如實智大成可笑。今言別教初住不得如實智者。即顯圓教初住得如實智。佛是究竟如實智此義可爾。若言不知全是落漠。故大論八十六云。如實智者有二種。一者具足謂諸佛。二者不具足謂大菩薩。上能知下。豈有具足而不知不具足耶。四顯正中云事理二釋俱無滯者。藏不知圓于事無滯。下不知上于理無滯。次開中三。謂法譬合。如賤人舍王若過者等者。粗智如舍。妙諦如王。以境妙故智亦隨妙。此約境發智說故也。次例余境以立二智中。先總敘意。次正例。初文云二智多有所關等者。非但唯對二諦而已。以二諦境通一切境故因緣等亦應如是。三料簡如文。四斥謬立今經意中為八。先舉宗以質非。次若破下明宗所憑意。三方便下約今法斥彼人法。四若作下正顯其破相。五若但下明教法功能。六世人下結斥。七今若下重嘆。八如此下形論意未周。初文中三。先示法相。次質偏。三既不下示宗承所用。初如文。次文中云頗用世人等者。今家章疏附理憑教。凡所立義不同他人隨其所弘偏贊己典。若弘法華偏贊尚失。況復余耶。何者既言開權顯實。豈可一向毀權。施本為開開無異趣。世人解經。或添以莊儒。或雜以綺飾。亦不同諸論偏申一門。或復通論直申大小。今采以佛經申法華意。遍破遍立。明教指歸。余意可知。次明宗所憑教又二。初正指經部。次若巧下明宗中所破。并如文。四破相中先舉七二之相。次舉三意之相。初如文。次文云又縱廣引諸經論等者。世人釋二諦義。但廣引教釋二諦之名。不能分別名下之旨。況七種二諦一一復有隨情等三。是故世人但各執教不知教是赴機異說。既迷教旨。當知所引但成三藏隨情二諦。能觀之智秖成化他權實二智。既不出于初番隨情。當知尚闕初教隨智及隨情智。況余六三意耶。五功能中二。初舉初番以況后諸番。次若尋下廣舉下六番所破。言凡破幾外見等者。破一切外人諸宗僻計也。凡破幾權經論。立幾權經論者。今以法華經意。以為破立故。得遍破遍立。施權故立。廢權故破。或權實俱立。或權實俱破。若開若會準例可知。六七可知。第八形論意中云如此破會莫以中論相比者。依向所說。豈比中論末代通經。雖兼別含通。豈能委明二十一種單復開合適時破會逗物之妙結撮始終耶。問一家所承本宗龍樹今此何以反斥本宗。答本承觀法不承論所破勢。論意唯以四句觀法破大小執。令末代行者歸心有由。若部意所立功歸于此。若論破會者未若法華。故權實本跡遣偏廢近。久遠圣旨于茲始存。故獲陀羅尼由三昧之力。師資之宗宛如符契。對三諦中二。先重敘五境。次對境明智。初文又三。初總標來意。次略列三境。三相對立五解釋。初如文。次二文者。前單作諦名以真俗等名為便。今欲對境明智境作漏無漏名便也。前亦照境智從權實作名與今異者。若照境時從權實為名。若論境體應名漏等。漏是俗。無漏是真。雙非是中。以中對二。得三境名。是故皆云對漏無漏為三法。次對境明智者為三。先標五種相。次境智相入明五。三解釋。釋中三。先正釋。次判。三開。初文又二。先教。次觀。教中文自五重不同初番為三。初明三境發三智。次解釋。三世人下引同。初如文。次文者為二。先釋行相。次今若下結示。初文者下去相入例此可知。三引同中破無明成佛者。此是通教被接菩薩至八地后破無明惑。成別圓初地初住八相佛也。而世人唯知采經文而不知教門深淺。圓入通中又三。先正釋。藏智者。不同諸論含藏種子。今以圓教諸法具足含一切法義同于藏。今秖觀所入之空即見藏理故云不因別境。以秘密智力能令眾生發如此智。次比決。三大經下引證。次別三智為二。先釋。次引地持。二障者煩惱障及智障。具如止觀第六卷達摩郁多羅釋。今家依大品大論開為三惑。是故智障兼于事理。障事智者是塵沙惑。障理智者是無明惑。次圓入別二智中四。初略立。次兩智下對前辨體。三引論師意證。四示今意。前三如文。四今意中云前兩智是緣修者。今家判在緣修之位屬空假觀。地人但云地前為緣修不云空假。次圓三智中二。先釋。次引論證。并如文。次明觀成。于中二。先辨因果。次上明下例智相入。初文為二。初總辨因果。次對三觀。初文具如止觀顯體中初說次三觀中二。先引纓珞。次正對三觀。初文言纓珞三觀具如止觀第三記及前后所引。修觀義具如止觀破法遍次第不次第破也。次今用下正約三觀明于觀智。次判粗妙亦二。先教。次味。初中二。先判前兩都不成三諦故不用

法華玄義釋簽卷第七法華玄義釋簽卷第八

　　　　天臺沙門湛然述


次釋后五重文自為五。初明別入中云因于拙教果復不融者。次第為拙。教門所說果理不融。以果隔越不與因理融通故也。余四如文。次開中四。初略以劣況勝。次故大經下引證。三凡夫下釋大經文以合今意。四如此下結歸。初二如文。第三文中二。先以凡況小。次以小況大。五約一實智為三。釋判開。初釋中立譬合結。判中云若待十智為粗者。大品十一智。十智同小乘。第十一如實智屬大乘。今文大小通立如實。于諸如實中唯圓如實為妙。次開顯者。唯開顯如實方成妙實。次明對無諦中三。謂立判開。初立。次若歷下判。三若以下開。二展轉又二。初明來意。次思議下正展轉相照。六境既展轉開合。故須六智隨其開合亦隨境轉照。若智隨境得名是則諸智亦義同名異。名異故各照。義同故傳照。是則不可思議境智一境一切境一智一切智。如可思議中尚六界十如結攝一切異名諸境。諸境亦爾。諸智亦然。況不思議大小偏圓互相攝耶。故下結云諦融智融圓成開顯法華妙旨。若不見始終妙意徒自云云何益者乎。于中又四。初正明傳照。次如此等下義當于判開。傳照如判。俱融如開。三如此等下義當開教見理。若見理時一切俱開。四略以智例境也。初文者。秖是以后智傳照前境。十如居初故不論智。據理亦應以十如智照于五境。是則六智一一皆能照于五境。如文可見。不須委論。若不解此諸境諸智若大若小更相間入。若判若開互為法界。如何能識法華所宗。豈能了于一心妙境境智相稱。如何能見下諸妙文所依所發乃至化他不思議用。妙感妙應乃至眷屬并從此生。乃至本證亦不出此。人不見之謂為煩芿

次明行妙中。文自為二。今又為三。標列釋。釋中初略簡粗顯妙。次前對下次依章解釋。初文又二。初對前境智舉粗。次妙行者下顯妙。初文又三。初明三法次第相須。次明三法更互相顯。三如此下結。初文者。行假智。智假境。智行是能到。理境是所到。到清涼池也。次文者解即智也。智為行本則行藉智生。行能成智則智藉行成。智能顯理智生則理生。理未窮故則智未息。故理生則智生。結文可見。問若一心三智為妙行本。乃至一心三智照中道理到于初住清涼池者。何粗之有而斥為非妙耶。答似如所問。今云粗者未見一理而三理乃至一行而三行。乃至六即初后俱三。三一不殊。初后不二。乃至修德性德一念三身等。若如是者方名妙行。妙行者下釋其相也。次釋妙行中。初標。次釋。初言一行一切行者。須約六即以明三德。今言行者多在住前。三法妙顯多于初住故也。問一行一切行其相如何。答如四三昧是菩薩行。一一三昧無非法界諸度具足。故一施一戒皆具三諦三智三德。成波羅蜜攝諸善法。是故名為一切行也。次釋又二。先正釋。次與境智互融。初又二。初引經。次結成三德。初如文。次文言深盡等者。盡即法身。具即解脫。深即般若。如此三德在一心中境即理性三德。智即三德之解。行即三德之觀。始從觀行終至六根無非妙法。次文又三。先總明。次前境說下別明。三若三下結。初言與前境智一而論三者。一謂涅槃。三謂三德。境是法身。智是般若。行是解脫。當知秖一涅槃而論此三。又境即理三。智即名字三。行即觀行相似三也。當知九秖是三。三秖是一。一尚無一。豈有九三。二三如文。次正釋中二。先敘來意。次若直下正釋。釋中先釋通途。次釋約教。言通途者。還依向妙以立通途未判屬一教故也。隨教各別自明增數。故曰約教。如諸部中有共教者即其事也。所謂華嚴共二。乃至般若共三。于諸部中復有同聽異聞自成約教。故須有此二種釋義。所以列此增數行者。為知行妙遍收諸行攝一切教所明諸行相須之行正在別教。藏通二教亦有此義。而理淺近置而不論。今明圓人境智行三一一具三方名行妙。如行即有具深盡三。依理起解名為智三。理體即是理性之三。此之三三不假相須。復以境智行三用對三德不縱不橫。問何故不名增一如增一阿含及毗尼等而言增數耶。答其義實通。若言增一者恐濫增法。謂以一法增而加前法。今言增數但是數增法體無定。或是一法離開增數。或以異法數增前故亦名增數。通途約教二義咸然。是故唯著增數之言。總論秖是法界大體離出萬行。初通途文為四。初先敘意。意在略舉知其大綱。次釋論下正釋。三行雖下明不思議相導相發等。四若得此下結嘆。初二文者。但可以列數不可以名具。第三文中云針導線者大論三十三文。御導牛者大論二十文。謂得前意以不思議智顯不思議行至不思議理。故后文云智如導主等。但約不思議異前耳。次約教中二。初通約四教明增數相。次廣明別圓兩五行相。為別圓二教行法該廣。別雖次第證道是同。是故行門可以相例可以相顯。初文三。初正釋。次判。三開。初又三。標釋結。釋中自四。初三藏中二。初增一至三。次廣指諸數。初文初者明一法為行者。謂不放逸及他物莫取。于中二。先引經。次所言下釋中。前之二文俱有所作已辦而不釋者。此是果法故不復釋。今意明行故但釋不放逸。言護心不放逸行者。增一第四佛在給孤獨告諸比丘當修一法。廣演一法修行廣布已便得神通諸行寂靜得沙門果至泥洹果。云何一法謂不放逸行。云何不放逸所謂護心。云何護心于是比丘當守護心。有漏心有漏法欲得悅預。未盡欲漏便不生。已生便滅。無明亦爾。問靜一處便自覺知。而自游戲便得解脫四智具足。所作等者。一切羅漢皆具四智。謂我生已盡。梵行已立。所作已辦。不受后有。今文略舉一焉。增二法中具如止觀第三記。今止謂戒門。觀謂四諦慧。又止謂苦諦。觀謂余三。言怛薩阿竭者。古譯經論如來三號云怛薩阿竭阿羅訶三藐三佛陀。初句謂如來。次句謂應供。后句謂正遍知。晉宋已來譯經皆爾。晉安帝隆安年中僧伽婆譯增一云。此之止觀佛及弟子皆悉修習即此意也。如婆沙中五百比丘皆云所修止觀。展轉相贊云。善哉善哉。如來弟子所修皆同。佛亦如是。次增三中二。先對。次引教中。先引。次釋。言五部者。彌沙塞曇無德。迦葉遺。婆粗富羅。薩婆多。具如止觀第六記。余數略如文。通教增數行為二。初敘意。次正釋。初文中云不定部帙者。不同三藏四阿含等別有部帙。今以諸部方等諸般若中但是三乘共行即判屬通。次釋中二。初釋一法。次余數并略。初文又二。初正釋。次指廣。初文又三。初標。次釋。三如是下結。初如文。次釋中二。先出論文。次云何下釋論意又二。初引論文自釋。次今觀下正釋論文。初又二。初論文自標。次所謂下論中自釋。釋中二。初略釋。次如四大下舉類。一切諸法。無不于一和合法中觀眾多性。以多破一名為一相。以無破一名為無相。故舉四大以例知。次正釋中三。先法。次譬。三合。法中四。先略釋。次若言下縱征。三如是下例破諸法。四此以下結成觀相。此即性相二空之相也。一相是性空。無相是相空。是則一大之中余三為他一大為自。既破自他共則不立。初文中推四大相。如止觀第二觀音觀門。但彼兼破轉計于一一大開為四句。如因事堅以破情堅。乃至四句皆是堅義。余大亦然。此文依大論。但破四大實法。故于四大更互推撿。地中無三名為一相。地亦自無名為無相。故一相亦無。余大亦爾。次譬中云如前火木如止觀第三記。此之譬意通于偏圓。今唯在通也。次別教增數行者又二。初廣。次略。初文亦應云不定部帙。指華嚴方等般若中歷別行法即是其相。然方等中多以別行。斥于小行。般若中多以別法展轉融通華嚴正當歷別之行。故今略出以為行相又二。初正釋。次是一一下功能。初云指華嚴善財入法界者。彼經一一善知識皆言我唯知此一法故也。言或如幻三昧者。彼法界品善財至摩耶夫人所獲是三昧。廣如經說。投巖赴火者。善財南行有聚落名伊沙那。有婆羅門名曰勝熱。善財見彼婆羅門修行苦行求一切智。四面火聚猶如大山。中有刀山高峻無極。登彼山上投身火聚。善財云我已先發等(云云)。婆羅門言汝今若能上此刀山投身火聚。諸菩薩行悉皆清凈。善財念言。人身難得。脫諸難難諸根具難。值佛聞法遇善知識逢善友難。受如法教得正命難。此將非魔所使耶。此非險惡徒黨詐稱菩薩善知識耶。爾時十千梵王空中告言。善男子。莫作是念。今此圣者得金剛焰三昧光明法門度諸眾生。十千諸魔空中勸。十千自在天空中散華。乃至他化天龍八部各有十千修供養已。婆羅門為善財說法。善財聞已心大歡喜。于婆羅門所起真善知識心說偈贊嘆。善財投火未至火間即得菩薩善住三昧。觸火得寂靜三昧。善財言刀山大火觸我身時安隱無患。婆羅門言。唯我行此菩薩無盡輪解脫火燒諸眾生見惑無余必不退轉。見通深淺。算沙者。善財南行至名聞國。于自在主善知識所得算沙法門。自在主言。我已先于文殊師利童子所修學書算印等法門入工巧神通知一切法門。常與十千童子在河渚上共圍繞聚沙為戲。因此法門得知世間書算界處等法。亦能治病。一切世法皆知。乃至菩薩算法。一百落叉為俱胝。俱胝俱胝為一那庾多。乃至不可說不可說轉等三十重算法。以此算法知無量由旬廣大沙聚。悉知內外顆粒多少。乃至亦知十方沙數。知眾生數法差別數法名數如來名數。皆能知能說成就大愿。舊經中云。文殊已教我如黡子法門沙聚法門印法門。余同新經。今文依舊經故云相黡。發菩提心等者。善財至一一善知識所皆言圣者。我已先發阿耨三菩提心而未知圣者云何修菩薩行等。次功能中。言皆破無明入深境界者。今文通論一教不分賢圣之位。若于諸善知識所但得俗諦三昧則但破無知名為無明。若入實相則破障中微細無明。多分并約教道不融破無明惑。故云我唯知此一法門耳。證道無隔豈得不知。若菩提流支法界性論以諸知識用對四十二位則皆破無明。但今一家據唯知一。法及以普賢彌勒意望之則自成次第不相攝故。此則全如今家所判。圓教增數。亦先廣。次略指。初文且增至十法者。為取十乘觀法故也。余行并是當門得益而為始終。今此十法始終具足將送行者至初住故。初一行中若始終論之亦須具十。且以法界為正未及余行。法界即是十中不思議境。言系緣等及一切無礙人等如止觀第一記。此圓增數其名乃通體必異漸。止觀文中雖以止觀釋系緣義。今取所系所念即實相境為一法也。言一切無明等者。釋上能系能念之功用也。止故永寂。觀故如空。此之下重明行之功能。一切菩薩無異行故。皆悉由之出于二死。從因至果。唯用一法智無異照名為等觀。行無異趣名為等入。解慧觀成寂然止成。兩處三界無復過上。匹謂匹類。增二法等者。寂照止觀。無作三學無作道品初四念處。言五門禪者。如凈名迦旃延章五門是也。取結成雙非。以顯中道。為圓五門。如云諸法畢竟不生不滅。是非常非無常義。五受陰洞達空無所起。是非苦非樂義。諸法畢竟無所有。是非空非有義。于我無我而不二。是非我非無我義。寂滅之義名通大小。不須雙非。即名以顯中道之義。即圓五門也。亦名五行等至第六卷更釋。六波羅蜜于一心中以六即位度二死岸。七善者。疏云夫七善之語通于大小。今局在圓七善也。一初中后善是序正流通時節善。二其義深遠名為義善。三其語巧妙名為語善。四純一無雜名為獨一善。五具足名為圓滿善。六清白名為調柔善。七梵行之相名為慈悲善。亦應細分諸教七異以顯法華。獨顯圓七是今文意。始四念至八道具如止觀道品中。九種大禪唯在別圓。今意非別。列釋具在法界次第。彼亦未分別圓之異。若欲分之約境約智以分行相。十種境如止觀。陰等十境唯在三教。今是圓人所觀境界。故云十境。觀已俱成不思議故。十乘者亦義通四教。今非前三乃至百億例此判之。次然增數下判前約教又二。先約四教以判粗妙。次約今經重顯妙行。前四中圓已屬今經。為明行相故重別辨。如前境智皆引當文為證故也。始從一法終至六法。皆是四安樂之相狀也。為成增數故以四法同共列之。又四安樂行中。止觀應屬二法。三業應屬三法。誓愿亦屬四法。又前所列圓教十數總在今經。然名義等。尚通諸部是故更對增六之法名之與義全屬此經。三開如文。次明二教五行。五行具在大經十一。經初云佛告迦葉菩薩。應當于是大乘大般涅槃專心思惟五種之行。何等為五。一者圣行乃至病行。善男子菩薩常當修習是五種行。復有一行是如來行。今家判前所列名次第行。復有一行名不次第行。又前五中通于兩義。證道通圓。教道唯別。今釋五行。先列章。次解釋。釋中二。先釋。次料簡釋疑。初釋中三。先釋兩五行。次判三開。初釋中二。先次第。次不次第先次第中二。先列。次釋。釋中二。初正釋。次問答料簡。初文釋中。五行自為五文。初圣行中二。先列。次釋。釋中二。先引經立意。次正釋。初文者又二。初如經下經文。次從此下是文中結示。次從若聞下解釋又三。初明依經立信。次明依信立愿。后方依愿立行。初立信者。信于果頭滅理及以緣修之行。行要不出三學。先知苦集信此道滅以破苦集。故菩薩發心須以四諦為愿行之本。具如止觀第一及第五明發心中辨。次自傷下依信立愿又為二。先自愍悲他。次正明愿相。唯有苦集無復道滅。是則四諦俱無故也。以不了苦集即名為無。次菩薩下正明發愿即四弘也。具如止觀發心中明。今是次第弘誓之相。應與前兩后一子細以境智相對辨別。今文中總略無復委悉。三發誓愿已下正明行相以填前愿。至無作慧行斷十二品無明愿方滿也。行相為三。先戒。次定。三慧。初戒中三。謂釋判開。初釋中為二。先正釋。次結勸辨位。初又二初明持根本白四羯磨以為遠因。次因是下明由是因本。次出生五支諸戒。初文者。若不盡壽凈修梵行。則常住遠果何由可克。言盡壽者且順白四所受勢分為言。故于二百五十中。性遮兩戒等持無缺。而世大乘語者乃根本先壞。何者謂證真如則大妄居首。三寶交互盜用為先。未善媒房安疑衣缽。受食受藥詎思益方。屏坐露坐曾無介意。說法豈求男子。宿載無間女人。如斯等類不可具載。愛見羅剎全損浮囊。身尚叵存利他安在。言羅剎乞浮囊等。廣如止觀第四持戒犯相等文。因是持戒具足根本乃至無上道者。明定慧圣行并由事戒而得成就。于中先列。次釋。初云具足等者。五八十等未名具足。至此白四方名具足。言根本者由此能為道定根本。若此具足復由五八以為根本。言前后眷屬余清凈戒者。舍墮已下及諸經所制皆名余戒。經列五支戒。前二支戒圣行攝。次一定圣行攝。余二慧圣行攝。故文且通列同名戒故。絓者卦也亦預也。后三非作法是得法者。經列五支戒竟。云復有二種戒。一者受世教戒。二者得正法戒。得正法戒終不為惡。受世教者謂白四羯磨然后乃得。得正法戒者通于大小及定慧等。從受得戒邊戒圣行攝。又有二種。一者性戒。二者息世譏嫌戒。經文釋譏嫌戒具如梵綱。列諸輕戒及諸愿等。非諸惡覺等者。戒體是覺。離惡覺故名覺清凈。故名定共。既云發得根本。通指欲散俱名惡覺。與色定俱故名定共。護持等者種種方便令入無漏故名護持。初離邪見故名正念。無諸見穢故名清凈。從相似來通屬此戒。故指軟等名雖未發乃至羅漢通名道共。復次下寄此位中判道定屬戒。以止行二善俱是戒故。故先判已結云動不動俱是毗尼。道定是不動。律儀名為動何者下釋。次回向具足者。能回己與他回因向果。至此方得名為具足。先標名。次即是下釋中二。先略舉愿行。次釋愿行。初文以愿行具足得大乘名。前四濫小。是故此中偏名大乘。次弘誓下釋。釋中三。先總愿指前。次明事行。三廣明別愿。初如文。次文者。雖列六度猶戒中攝故六全成戒。言能忍身苦名為生忍。忍心違順名為法忍。八風秖是利衰等八不出違順。雞狗等戒者。此諸外計并屬勒沙婆宗二十五諦中。彼云苦行有六。一自餓。二投淵。三赴火。四自墜。五寂默六。持牛狗等戒。謂得宿命智見從牛等中來得生人身。便謂修牛等行而得人身。即便啖草及啖糞等。不知牛等于彼業謝往勝因牽生于人天。亦如婆沙屠兒伽叱緣。及六十二見如止觀第二記。次別愿文三。先舉菩薩戒中一十二愿。次列大經防護十愿。三對大論十戒以辨同異。初如文。次文二。先列。次與根本五支辨同異。初文二。先列。次結意又二。先標意。次會同。次與五支辨異中。云如醫療病等者。菩薩醫王療眾生病不為病污。三與大論十戒對辨者。大經十戒對大論十戒文稍參互今具對錄。論不缺即大經禁戒。屬根本業支。論不。破不穿即大經清凈戒善戒。屬前后眷屬支。故文中云從根本眷屬等兩支中出禁等三。論不雜戒即大經不缺戒。屬非諸惡覺覺清凈支。論隨道戒無著戒即大經不析戒。屬護持正念支。論自在戒智所贊戒隨定戒具足戒即大經大乘戒不退戒隨順戒畢竟戒具足諸波羅蜜戒。屬回向無上道支。從五支出文雖如前。若但以論十。對大經十者。論不缺戒即大經禁戒。論不破戒即大經清凈戒論不穿戒即大經善戒。論不雜戒即大經不缺戒。與論不缺名同意別。論取缺壞不任故對根本。經取微有缺損故對不雜。論隨道戒無著戒即大經不析戒。論智所贊戒即大經大乘戒。論自在戒即大經不退戒隨順戒。論隨定戒即大經畢竟戒。論具足戒即大經具足波羅蜜戒。但依此對自見誤文亦不須改。次涅槃下結勸辨位如文。次判中初云戒圣行等者。以有淺深故于淺深判其粗妙。以證道同故。故隨順等亦得名妙。今復于次第分對四教者。以次第行豎。與四教行相同故。于中二。先約教判。次約五味。初約教中律儀通攝眾等者。大小乘眾通用律儀攝其分位。故各依律儀以定位次是故菩薩在大則大在小則小。故知菩薩在小乘眾還依小乘位次而坐。在大乘眾則依大乘位次而坐。故云用律儀定之故不別立三乘位次。此語藏通菩薩。故云戒法是同。言亦兼通者。但兼通教出假菩薩隨界內機順真諦理耳。別人以中理為真。釋具足中先釋。次引多文證。其能如是。是名奉律者。觀心無生究竟持戒具如波離章中心無內外及以垢凈名真奉律。久修梵行等者。此以久在二乘位中名為久修。今聞開權一切萬行同歸佛乘名為果報。羅睺羅密行者。小乘亦云羅睺羅密行與法華何別。然大小不同。小乘以微細護持為密。如云羅云比丘不曾倚樹倚壁不曾顧視不曾與女人一言等。今法華中約其發跡即以跡覆本名之為密。此語本在開權文中。引證意者。謂羅云比丘本持圓妙跡示為粗。故但屬判粗妙中攝。復次下約五味判者若約五支。即以初支以為初味。后支為后味。中間為三味。若束十戒為四教四教為五味者。即以三藏為初味。圓教為后味。通別為三味。即通教如酪。別如二蘇。應以十行為生。十向為熟。開粗顯妙者又二。先更寄相待重問答釋疑。次開粗下正明開顯。初文即應開粗令顯妙戒。先問答料簡者。簡出粗戒即為所開。乃是重料簡于判粗妙文以顯開粗。故下結云。此說猶是待粗之戒。他既不曾分于四菩薩別。今問三祇菩薩及大品中三乘共位菩薩為持何戒。若持梵網。何故重仍存四。輕分四篇。今小吉既與僧殘共篇。懺法一概對首。況夷愆許懺。許增益受。如是等異不可具之。故知前之二教三乘共行。別圓兩教專于梵網。若出家菩薩全用白四而為護他加制六夷與小異耳。余諸輕重各隨其教。次文云彼若答云乃至戒何得異者。藏通兩經不別列眾。但出家者在出家二眾。在家者在在家二眾。故知還依小乘二眾律儀次第。是故二教無別菩薩戒。故大論三十八云。以釋迦無別菩薩眾故彌勒文殊在聲聞中次第而坐。次答云無別緣覺眾者。意明三乘同稟律儀。式又等如止觀第四記。第一義光等者。心非色故戒亦非色。故心無盡戒亦無盡。故使一切皆摩訶衍。次明定圣行中三。標列釋。釋中三。釋判開。釋中自三。初釋世禪。又自為二。初列。次釋。釋中初根本味中。先總釋。次別釋。初文二先釋總名。次釋通體。初又三。初釋名。次大品下引證。三若能下功能。若能深觀根本等者。此已明開權之始見禪實相乃名深觀。此本菩薩圣行得作此說。無觀慧者尚無念處況生妙定。次隱沒下釋通體。通論禪體無念處觀故。地地須忻厭故。所證不分明故。次正釋中二。先標三品。次初修下釋。初文言禪也等也者。禪謂四禪。等謂四等即四無量。空即四空。此中明禪乃是菩薩定圣行法。故須明修。不同止觀但辨發得略明相者示發不迷。今文修相亦具在修證中。始從根本乃至無漏。又今定圣行亦不須辨理定之相。謂非漏非無漏等義在慧圣行故。故今出世亦且辨觀練熏修。初數息依婆沙。其相具如止觀第七記。言轉緣者依細心中轉粗入細。粗細住前之方便也。六行者厭下苦粗障攀上勝妙出。忻三厭三各隨用一。展轉皆以自地為下。厭自地故名為厭下。八圣種者具如止觀第六記。二法動亂者覺觀二法也。一知遇不受。二訶責者。知覺觀是妨亂之法故云知過。既知過已應求勝定。如何以此二法為妙是為訶責。即以四句撿之名為破析。若修根本亦不須識三假四句。但滅壞覺觀亦名破析。內外皎然者。內謂定法。外謂欲身。一識處者。既離覺觀得入二禪與內凈相應即以內凈為一識處。不依內外者。內謂內凈。外謂覺觀。若能知樂患者知第三禪樂過患也。見不動大安者得第四禪也。憂喜先已除者喜在第二。得第三時已離憂喜故云先除。苦樂今亦斷者樂在第三。今得第四則離第三。次修四等言四無量四法平等。于中二。先標修意。次釋。釋中三。先明攝所。次辦修相。三發時下隱沒等廣明在修證及阿毗曇如止觀第九略記。次四空處為五。先標修意。次滅色下略出定體。三方便者下明修相。四復次下明所離相。五指廣。根本凈禪有三者。問止觀中明根本凈禪。何故無六妙門。答此六妙門非發得相是故彼無。言三根者。明此三法所被之人非關發得。正明修相故今明之。如欲界散地屬慧性故。上界諸禪屬定地故。自下升上皆能發者名定慧等。于中三。先結前總標。次列。三釋。初文中云相違者。謂暗證不暗證等三相違故也。次釋中。初釋六妙為四。初釋名。次對余二以明行相。三若廣下功能。四正釋。初如文。次行相中二。初標。次釋釋中二。先便宜。次略指對治。慧能斷惑故能發無漏。若定性多遍修諸定方能斷惑。次若作對治復別途者具如禪門。若廣明修習等者。大小偏圓皆習此定。但方便各別期心不同次第亦別。故一一禪攝一切禪。今但次第故沒諸意。四正釋中為二。初總釋。次別釋。初文三。初略舉數。次引證。三示相。初如文。次引證中。言游止三四出生十二者。三四謂十二門禪。出生十二謂六妙門修證各六。加功為修任運為證。今文存略但云游止等。若婆沙中能緣念出入息有六事不同。初數有五。一者滿數謂從一至十。二者減數謂從三至一。三者增數謂從一至三。四者聚數謂出入各六。五者凈數謂出入各五。問先數何息。答先數入息。以人生時息初入故。隨者覺入至咽至臍乃至腳指。心皆隨至。止者入至咽出至鼻。心亦隨止。觀者不但觀風息等亦觀四大差別之相乃至都觀五陰五相也。轉者還也。轉此息觀起念處觀乃至世第一也。凈者苦法忍去。論次文有料簡。問云屬何性等。答云屬慧性依于欲身通三禪三未至。大論二十一云。以有漏禪治欲。如以毒治毒不獲已而用之。今用亦爾。次別釋中二。先釋。次佛坐下引證。初文自六。但釋四文余二略無。具在修證。言釋四者應為四文隨止復略。初釋中。先修。次證。隨止可見。次釋觀中三。初通標。次料簡。三釋。通言觀者。文中標三。通攝一切不出此三。此是通標。今此門意不須假想是故次簡。故云初實后慧。次修實下釋中二。先修。次證。初修中二。初釋。次功能。釋中二。先總。次皮肉下別。別中即為四文。初不凈。次復觀下苦。次又觀下無常。次復觀下無我。初言內外者且約三十六物分之。具如止觀第九記。下三悉是觀于定心皆苦無常等。次功能中二。先別明破四倒。次不得下總明除我。雖四不同皆為除我故總別明之。次如是下證相者二。先釋相。次是名下結。釋中亦二。先正釋。次心生下功能。初釋中亦四即四念成也。初心眼下不凈成。次眾苦逼迫苦觀成。剎那變易無常觀成。一切下無我觀成。次功能中亦二。先總。次得下別相成。故與修中前后互列。特勝通明在法界次第委釋。亦如止觀第九記。于中又為三。初釋名次得名。三正釋。釋中二。先豎。次橫。豎中二。初正釋。次觀棄舍時下功能。初釋中自為十六。一一皆有修證不復別論。次通明中二。先正釋。次指廣。初又二。先修。次證。修中二。先正明。次如是下功能。初修中二。先總舉三事。次諦觀下別觀三事。初文觀息。次息本下觀身。三觀身下觀心。此中不復觀四念處故但觀三。初觀息如文。次觀身中云四微者是所造四大。謂色香味觸。是四細色共為報身故名為微。為地等四之所造故。聲非報法不恒有故是故不論。三觀心如文。次功能如文。次證中二。先正證。次能具下功能。初中初文心證。次文身息證。初文中云內證真諦空如觀解者。如前六妙門中第四觀門所解離四顛倒。知天文地理等。如止觀第九略記。次指廣如文。次明出世禪。先結前。次釋。釋中三。初標名數。次列。三釋。釋中自四。今又為三。初正釋四相。次明此四觀練熏修于八背等一切諸禪。三大經下結地功能。初文自為四別。初明觀禪。又二。初自列四門以結名。九想等四通名為觀。四皆觀于不凈境故。次行人下正釋。先釋九想。于中四。先明觀意。次必須下勸修。三隨所下能所對辨。四此九下明功能。初如文。次文者從一至九。故云增想。三能所中又二。初略明能所。次破六下廣明能所。初文二。初文能治。次能除下所治。亦是略明功能。次廣明中亦二初明所治。次能修下明能治。初文三。初標數。次有人下釋名相。三此六下過患。言六欲者如止觀第六記。次能治中二。初通標。次死想下別對。四功能中二。初明治惑功能。次雖是下明入大功能。初文中九十八使如止觀第五記。次文二。法譬。法中云初門者。九想居背舍勝處等初故云初門。能成大事者。菩薩圣人求大涅槃。次八背舍中二。初釋名。次正明修。如禪門止觀。次勝處。一切處并如禪門非此可具。次練禪者為三。初立名。次上來下立意。三阿毗曇下辨異。初如文。次文云上來雖得八禪者。根本味禪為一。根本凈禪中有三。謂妙門特勝通明。觀禪有四。謂九想背舍勝處一切處。此四并前故成八禪。此八有間故更修九次第定令八無間。上來八中唯至背舍方始具于九地。自余七門攝在背舍。故練背舍則諸地無間。故云令九次第無間。次熏禪中三。初立名。次前是下辨異立相。三除粗下功能。有二法二譬。初一法譬除垢功能。次一法譬自在功能。除諸間塵得自在故。次明修禪者又二。初立名。次辨相。次九次第定善入熏練背舍等者。即以法華下方。菩薩善入出等。釋此中意。于中三。法譬合。此中意者。以諸禪中唯八背舍諸地具足。何者根本味禪但至非想。九想但見欲界依正。勝處但在第三背舍。一切處但在第三四五背舍。唯背舍禪過非想處至滅受想。故知若練背舍。則兼余禪。始從初禪終至滅受想定。次第而入故云善入。奮迅善出者。定法轉深出入自在。復從初禪不假方便即入二禪。如是乃至滅受想定。復從滅定從上向下逆次而出還至初禪。其實出入從勝為名。故云善出。超越善住者。以心常住上下諸地故能超越逆順。今從勝說故云善住。是故經中地涌菩薩善入出住百千三昧即此禪也。入一一禪名一三昧故云百千。此觀等四名及相狀并在大品大論。譬如畫師如世間果等者。由練熏修使背舍深細猶如淡彩。由觀練等大小諸乘一切萬行從禪而生故如四大。三大經下結地名以顯功能。于中四。初引經結名。次地能下明地功能。三一一禪中下結歸。四是故下結得名。初二如文。第三文二。初總標。次何者下釋。釋中二。先明觀禪具法。次例練等亦然。初觀禪中二。先明具三種念處。次又不凈下明具四念處。初文者。且指觀禪以之為定。及作法戒名之為戒。以得念處復得觀禪并作法戒故名為共。若究竟論共必得滅定及無漏道方乃受名。今此為以義立禪中諸法。故對觀禪等以立共名。緣中云境等者。諸戒各有所對持犯等境。分別智解故名為智。戒定之教名為文字。次明此中具四念處。于中二。初略立念處。次復次下明念處具法。此之念處非關報陰故一一文皆著禪心之言。于中二初明橫具觀練熏修。次問諸禪下明豎具道品。初文又二。初正明具四。次二乘下斥小立名結成地相。言五禪者。世根本禪及觀等四。故知菩薩以大悲愿熏根本禪亦成四榮。況復熏等耶。三問下料簡問如文。答中又三。初引二論明有無。次引證。三結難。初又二。初正引論文。次舉況。初言無漏緣通者通九地也。既通九地豈隔無色。當知下引小況大。小乘尚云無色有色。故知始自根本諸位乃至觀練等四無不具四念處。次引大經證無色有色。第三結如文。次明念處豎具道品中二。初問。次答。答中二。先明念處具。次以暖等例。初文二。先略立。次引論示相又二。先示。次初善下以下位況上。次例暖等可知。次例練等三中二。初略例。次然菩薩下明例諸禪具諸法意中二。先誓愿。次明行相。初誓愿中二。先明誓境。菩薩為此境故。故以誓愿而熏諸禪使具諸法。次愍傷下正明起誓。于中三。先悲。次慈。三有四下結。次又諸禪下具六度行又二。初正明行。次一切下結歸。四結得名。如文。三出世上上禪中四。初立名。次地持下指地持。三自性下略釋初自性一禪。四此九下略況結。初二如文。第三中言自性者。自性居初。是故文中略舉初一。彼文六度一一皆九名字并同。如云自性施等。次前根本下判。又二。先約法。次約心。初文可知。次文言根本愛味心中修等者。前以約次第法以判五味。此中若約人判五味可然。如何九種大禪得以愛味心中修等耶。答名同義異。如六度名本在于大。名下之義亦遍世間及界內外巧拙不同。六中禪度豈局于大。故使九禪愛味心修便成有漏。雖用九意不能利他即成自度。故知非但令法體不同亦乃由心而有差別。以此差別是故從心更判五味。次開中三。初正明開。次故知下結示。三四禪中下舉況結

法華玄義釋簽卷第八法華玄義釋簽卷第九

　　　　天臺沙門湛然述


次明慧圣行中二。先標列。次釋。釋中但釋四種四諦不復判開者。前之兩行并在外凡。雖辨淺深初心立信須明濃淡以標遠志。今慧圣行始從初住終至初地行自親證故不勞判。況歷位豎深義同四教已當于判。初地證同義當于開。是故此行不復辨開。若欲判之住前如乳。生滅等四如后四味。所言開者。至初地時地前諸行皆入初地薩婆若海。變為無緣一切法相。具如后辨。今此四四諦雖并在別教。既約生滅等四豎判一教。別教菩薩即此自行而用化他。故十行中橫辨此四全為利物。所以四相各附彼教而為相狀。故初用生滅教慈悲六度在道諦中明。次無生。無量中慈悲六度在滅諦后明。次無作中于四諦后略言無緣慈悲及明攝諸度及離怖畏得二十五三昧。又復四中皆以苦集二諦并苦前集后。道滅并以道前滅后所以爾者。生滅等四智雖巧拙莫不發足皆知苦斷集。先廣習道法后取涅槃。故與常儀所列稍異。生滅菩薩既不斷惑。故道諦中具諸愿行。無生無量并斷惑已方乃赴難。無作既在初地已證以愿滿故且略不論真如分滿分具諸行。是故于此但明廣攝。若通論愿始并在戒圣行初。此中分進。分論故爾。今初明生滅四諦自為四文不同。初苦諦者。苦體常作逼惱迫窄之事不自在故。三苦八苦廣如大經圣行中明。皆可見故是顯了法故云現相。三界皆苦不出此三故云三苦。三苦如止觀第七記。以不起迷著依正者。此中恐剩不字。此集諦慧中先明三惡由迷依正。次明三善由達世間因果過故不行十惡及以十善。善之與惡俱是生長之相故知剩不字。終不下至邪僻失真明十善業道。以一終不字冠下諸句。終不殺他活己不殺也。終不奪彼潤身不盜也。終不耽湎不凈不淫也。終不隱曲求直不妄也。終不離合至榮辱不兩舌也。謂離親合怨間榮構辱。終不內諂外佞不綺語也。闕不惡口以兩舌兼之。終不引納無度不貪也。終不縱毒傷道不嗔也。終不邪僻失真不邪見也。生長等相者。以由集故復至來世故名為長。由集輪回故名為轉。遍起有因故云二十五有相。道滅諦慧中俱云除相者。除是滅家之相苦集是所除道是能除。滅是除已故無能字。從所滅為名故云除相。次無生中文二。先四諦。次愿行。初四諦中自四。并有標結。文相易知。從此下不復分出一一并有法譬等可見。滅中云若有一法過涅槃者我亦說之如幻如化者。大論第五十先引經云。諸天子心念應何等人聽須菩提所說。須菩提知諸天子心念語言如幻人聽法我應用如是人聽。無聽無聞。無知無證。須菩提云。我如幻化乃至知者見者如幻如化。歷一切法乃至佛亦如幻化。涅槃法亦如幻化。論釋云。一切眾生中佛第一。一切法中涅槃第一。聞是二事如幻驚疑。謂須菩提錯說為聽者誤。是故更問須菩提。須菩提言。以二法皆從妄法生故。法屬因緣無有定實。須菩提作是念。假令有法過勝涅槃能令如幻何況涅槃。涅槃是一切法滅。是故無有法過涅槃者。問若無有法過涅槃者。何以說若有法過涅槃亦如幻化耶。答凡譬喻法或以實事或以假設。如佛說言。若令樹木解我語者我亦說令得須陀洹。但樹木無解語者。佛為解語人引此喻耳。又須菩提欲引般若之力大故。故云設有法過涅槃者以智慧力亦能破之故云如幻。弘誓約道中云如空中種樹者。大論引經云。舍利弗白佛。是諸菩薩所說若能解者大得功德。何以故。是諸菩薩乃至得聞其名得大利益。何況聞其所說。世尊。如人種樹不依于地而欲令得其根莖枝葉成其華實。是難可得。諸行性相亦復如是。不住一切法而住生死。不住如空。住生死如種。今文亦爾。雖知道無能治所治能度所度。而常修道以治苦集。以利眾生能所俱空而治而度俱如幻化。故無所得。是故菩薩以幻法門破彼幻惑。以幻大悲利幻含識。自他功畢于幻涅槃得無所得。次無量中二。先四諦。次弘誓。先四諦中三。先與小對辨。次此慧下正釋。三二乘下對斥二乘以顯真正。初文二。先引經。次若是下釋經意。初文者。先迦葉難次佛答。難中云所不說者如十方土者。如止觀第七記。次四諦如文。顯正中脈是苦。病是集。藥是道。差是滅。又言診脈者。總舉治病之方。識病如止觀中知病。精藥如止觀中識藥。得差如止觀中授藥。次弘誓等諸行中成種種眾生凈種種佛土如止觀第二記。總而言之無量四諦慧具如從空入假破法遍。次無作中但言苦集即道滅者。發心之來誰不為斷煩惱生死廣集佛法求無上道。但此教意達道滅體。于生死煩惱之中。故云眾生心行中求。此則實知真斷妙修理證。故知豎行住行猶迷。回向薄知。初地少證。即其意也。于中二。初正釋四諦慧。次如此下明觀成具行愿等。初文二。先總立。次大經下釋。釋中又三先釋解惑因緣。次若是下釋成四種。三大經下釋無作。初文二。先釋。次相即。初又二。先迷次解初文者即苦集。言寶珠在體等者。涅槃第八如來性品云譬。如王家有大力士眉間有金剛珠。與余力士捔力觸珠尋沒膚中。都不自知是珠所在。其處有瘡命醫欲治。醫善方藥知瘡因珠入其珠入皮即便停住。醫問力士額珠何在。力士驚答額珠無耶將非幻化即便啼哭。醫慰力士不應愁苦。因斗入體。今在皮中影現于外。斗時毒盛不覺珠入。力士不信反怪醫欺。醫令執鏡乃自見珠。斗瘡如集。入體如苦。鏡喻于道。珠喻于滅。唯有憂悲如但有三苦。無復歡喜如無圓解。若解瘡體即是珠體者。即知苦集即是法性。以不知故唯有苦集。道滅下相即可知。迷解在人體恒相即。次釋四者。體既相即。雖復名四體實非四。故言四非四也。圓融四諦秖是一實。于中二。初正明四諦體即。次四既非四無量下融通地前。初如文。次文者又二。先融次結成三諦。初文者收地前諸行無量亦非無量。何但無量亦非無量則住中空亦非空。次何但下結成三諦。先結。次引證。初文者攬前二諦非二諦故成中道雙亡雙照即結成三諦也。雙非即亡空亡假故。名為寂。正入秖是入中故名為照。而亡而照故曰雙流。不同通教但空偏假立雙流名。與而言之四教俱有雙流之位而行相各別。次引大品文者。先引。次寂滅下釋經意。初文者即是三智顯前亡照。經文初總標一切種智即寂滅相。從種種下論文釋也。名一切種智者結。次從寂滅相去今文釋經意也。遮流約智用。亡照約智體。從無心下轉釋智體。智體成就不須作意亡照而常任運而寂而知寂即是亡。知即是照。依次第義即在初地。不次第義應明六即。大經云下釋無作中言無苦無諦是實者。涅槃十二云。真實之法即是如來虛空佛性。文殊問言。若如是者。如來虛空及與佛性有何差別。佛言。有苦有諦有實(乃至道亦如是)善男子。如來非苦。非諦是實(虛空佛性亦爾)苦秖是俗。諦秖是真。實秖是中。今從勝說但云是實。諸法皆爾是名無作。故經又云。復次善男子。言真實者即是如來。如來者即是真實。真實者即是虛空。虛空者即是真實。真實者即是佛性。佛性者即是真實。故知虛空佛性秖是中道異名耳。四諦俱實故名無作。次明愿行觀成具法中三。先略引。次引地持等廣釋離五怖畏等。三約大經廣明二十五三昧。初文又七。初明得無緣慈悲。次修色下明具道品。三遍舍下明具諸波羅蜜。四修此下結地名離五怖畏。五得入下明具二十五三昧。六我性即實性下明具真應二身。七此地下明具四德。初文言無緣慈者。慈具三種亦從勝說故云無緣。具如止觀第六記。次文云一切道品無不具足者。但具不思議念處一切諸法于念處中無不具足。今此四念處中但舉身念。余三念處及六科皆略。枯榮如止觀第七記。三具諸度中若合十為六成無作六度。如止觀第二記。彼修此證。首楞嚴者。具如止觀第一第二記。八自在者。大論名八神變。大經名八自在我。言神變者。無而欻有有而欻無。言自在者。不謀而運一切無礙。故與大論義同而名小異。今略出經論以顯相狀。言八神變者。一能小。二能大。三能輕。四能自在。五能有主。六能遠至。七能動地。八能隨意所作。言作小者。令自他身及世界等極如微塵。大及輕舉準說可知。言自在者。謂大小長短等。言有主者。現為大人心無所下。言遠至者。有四種。一飛到。二此沒彼出。三不往而到四一念遍到十方。言地動者。謂六及十八。言隨意者。一身多身山壁直過履水火蹈虛空四大互為等。八自在者。大經二十云一者能示一身多身數如微塵。二以塵身滿大千界。三以大千身輕舉遠到。四現無量類常居一國土。五諸根互用。六得一切法而無法想。七說一偈經無量劫。八身如虛空存沒隨宜不可窮核。四明得名中初結地名。次離五怖畏中又二。先略標列。次大經下釋。用大經等意以申此文。然離畏之名實通大小。以三菩薩至圣位時皆能離五怖畏。三藏菩薩至第三僧祇即能離畏。是故此言通于大小。如雜含中亦云成就四力離五怖畏。五怖畏名與地持同。言四力者。一覺力。二進力。三無罪力。四四攝力。言覺力者。善不善罪不罪習近不習近卑法勝法分別法無分別法緣起法非緣起法。皆如實知是名覺力。精進力者。謂四正勤。無罪力者。謂三業無過。四攝力者。謂愛語等。若辨異者。其名雖同。寬狹巧拙長短曲直不無差別。次釋大經意者。一一皆先舉經。若言者并是引經。即無等言即是解釋。并可見下文復有地持及章安私釋故不復委論三昧三身四德等。次引地持等廣釋中又二。先引地持。次私釋。初文又二。先地持。次引地經地論同。初文中言眾具者。謂資身所須。夫有惡名者于他有求不能益他。故無求益彼常離惡名。我見是見惑。我想是愛惑。二惑若無故離死畏。此位必在實報土生。尚無方便及小乘惡道。況有界內四趣惡道。大眾畏可知。次地經同者又二。初引同。次十地下以論三業料簡。初言同者華嚴十地品同也。經釋初歡喜地中離五怖畏云。是菩薩離我相故尚不貪身況所用物。故無不活畏。復作是念。我若死已所生必見諸佛菩薩。故無惡道畏。我所志樂無與等者何況有勝。故無大眾威德畏。心不希望恭敬供養。我當供養供給一切眾生。故無惡名畏。遠離我見無我想故無有死畏。又廣發諸愿。一一愿下皆云廣大如法界。究竟若虛空。盡未來際。盡一切劫。然此諸愿以十大愿為首。又以十不可盡法與眾生愿。何等為十。一者眾生不可盡(下九略不可盡字)二世界。三虛空。四法界。五涅槃。六佛土。七佛智。八心所起九起智。十世間轉法輪。若眾生等盡我愿乃盡(上九句皆爾)而眾生不可盡乃至轉法輪不可盡。我諸愿善根亦不可盡。乃至第十地。一一地中皆是解脫月請乃說。第二地說觀十善。第三地說觀多聞。第四地說作循身觀四住處乃至八道。第五地說知四諦及知諸世間法。第六地說十二緣觀。第七地說觀佛功德起方便行。第八地說一切佛現身觀。莫舍忍門勸觀常住。入無功用心。是菩薩現十種身。謂于眾生身作己身國土身業報身聲聞身辟支佛身菩薩身佛身智身法身虛空身。次國土身作頭亦如是。乃至虛空身作頭亦如是。乃成百身。第九地說知一切法差別。知四乘相為眾生說。四乘相者。謂聲聞乘相。支佛乘相。菩薩乘相。佛乘相。第十地亦云知四乘相。乃至差別樂說一切法門無邊法門。以此驗知是別教地相。故至第八地始觀十種身。今文依地論略釋。與大經初地離五怖畏得二十五三昧同。次料簡中二。先引論文。次解釋。言愛善道等及無愛憎身者。不于善道起愛惡道起憎名無惡道畏。不于善惡身起愛憎名無死畏。私謂去章安三釋。初一番約離五怖畏故無作苦集壞。為顯圓道滅故故云無作。縱使地前行次第行至此據位亦是無作苦集諦壞。準此應云離界內外兩五怖畏。同體我想不生無界內外依報愛故離兩處不活畏。既得常身欲常饒益十界眾生故離九界惡名之畏。于同體我見我想不生故離分段變易二死畏。于實報土中受生必常與舍那佛法身菩薩共會故。無方便教惡道畏也。既得法身無過上者。故離大眾威德畏。次番約壞二十五有因果故苦集壞道滅立。后番約四諦立故四德成。此之三番宛轉相成。離五怖者由有因果壞。有因果壞故四德成就。又應約分段三有乃至因緣三有方稱文意。又作此釋者。意顯怖畏不可孤離。四德不可孤立。乃并由于無作四諦。亦由破于三有因果。三從今釋去引經廣釋。即大師自釋。此二十五三昧即大經釋圣行文末在第十三卷中具足列名。于中二先正釋。次釋疑。初又二。先通釋別名意。次通釋下正釋。初文中二。初正明四意。次雖有下簡示。初文四義即四悉意。次第對四意如文。言隨時等四名者。此二十五名皆是。隨時趣爾而立。即是通意。故世界義通下三悉已下三名即是別意。言隨義便者如月光日光青黃白等。言對治者如熱焰不退歡喜等。言依理者如常樂我等。故知四義即是四悉意也。次簡示中言多用對治者。于前四義對治意多。如隨便及理猶兼對治。如日光三昧。初出于東即是隨便。日能破暗即是對治。月光青等準此可知。唯有注雨一向純是生善意也常樂我等名雖似理。義而求之。既三諦常破于三常。以三諦樂破于二苦。以三諦我破不自在。故知此三亦兼用對治是故云多。次正釋中又二。先釋通意。次各各別釋。以通冠別令別可解。初言二十五名各四意者。此之四意不出五行從始至終。初意者。菩薩發心本破自他諸有過患。過患者何。謂一一有各有三惑及以業相。第二意者。菩薩為破自他過患。最初發心修習梵行起四弘誓。第三意者。發弘誓已。修于圣行以填弘愿。至初地時圣梵兩行。一分成就證第一義天。從是已后方名天行。第四意者。自行既成以本梵行利益于他。即病兒兩行。次二十五相者。為欲別別銷名示相重廣釋耳。言一一皆爾者。且約教道歷有示相。菩薩元初委知諸有諸過患已。而達諸有四德妙理。總起四弘修于五行。自觀三諦行成化物。若得此意。以總冠別文義冷然。次廣釋二十五相中言其一至其四者。即向通釋四意次第對之至下漸略。以廣照之或兩字三字以示一意。尋之可見。故初注云不委記也。于正釋中三。初廣釋二十五相。次此二十五皆稱下釋通名。三無畏地下總以妙用結之。初文自為二十五段。初地獄中云婆藪者。方等陀羅尼經第一卷云。爾時婆藪從地獄出。將九十二億諸罪人輩來詣娑婆世界。十方亦然。爾時文殊語舍利弗。此諸罪人佛未出時造不善行經歷地獄。因于華聚放大光明。承光從于阿鼻獄出。舍利弗言。久聞佛說此婆藪仙作不善行入于地獄。云何今說出于地獄得值如來。佛言。為欲破一切眾生計定受果報故。善男子。勿謂婆藪是地獄人。何者。婆者言天。藪者言慧。云何天慧之人地獄受苦。又婆者言廣。藪者言通廣通一切究竟。住于地獄受苦終無是事。又婆者言高。藪者言妙。婆言斷。藪言智。婆言剛。藪言柔。婆言慈。藪言悲等。廣如初句。經仍廣明殺羊初緣。當知婆藪非聊爾人也。調達者。示造三逆現墮地獄。令無量人不敢造逆。當知并是無垢之力也。又示逆中諸行不同有示不回心者如調達伽離。或示回心如阇王央掘。又回心中有障動機發如阇王。有障不動而機發如央掘。示不回心中有發跡如調達。有不發跡如伽離。又發跡中有與記如調達。有不與記如婆藪。婆藪雖不與記引地獄眾聽方等經。當知皆非實惡人也。余例可知。下去一一文中言過患者。若以三惑為過二十五有無殊。若委論之從人性行即諸地不無差降。于見思中見無差降。思惑稍殊。從初禪去地地漸輕。如初禪人無欲思惑乃至非想無八地欲。若論惡業其名更近。據理秖應在于四趣。今文通至東西二洲。北洲已去但名果報。報名則通。惡業名重故至北洲舍別用通。通名輕故。又準下感應妙中機名應名各有三義。今且從略各存一義。至下二十五感應中。則一一言之。可發關宜赴對應之。又菩薩三業無非益物。今文但云示身說法不云意者。用彼二業不差物機即意之善巧也。故妙音觀音中云應以何身而得度者。即現其身而為說法。又云。以應以之言為意業者。應以秖是與機不差故也。又下感應中料簡慈悲三世不同。應有法應不同。機復善惡差別。今但直列當知意通。乃至十界文互亦爾(云云)。文雖在下應預知之。于一有中廣思其相。開拓演布使聽者曠懷。則二十四有冷然自照。若不爾者。將何得名學無緣慈。將何以為圓破有行。義雖次第。依于證道預說何妨。一一皆言破者。次第在初地已上。初地分成。成遂初心故云本法功德。為龍者。如輸皮全蟻。如止觀第七記。亦如難陀娑竭之流并是大權菩薩。為象者。如菩薩昔為[牛*孛]象自折己牙以惠獵者。鵽鳥者。鵽鳥名也。的刮反。亦篤括反。其狀如雉。爾雅云狀如鴿。鼠腳無后指。啖母鳥。出沙漠。大論十四云。迦頻阇羅鳥有二親友謂猴及象。遞推為尊(云云)。相載游行見者生愧。廣如論文。大鷲者。大經第四如來于閻浮提示作五逆天魔外道及女人等。又我示現久住冢間作大鷲身度諸飛鳥。眾生謂我實是鷲身。為欲度脫諸鷲鳥故如是示現。鷲者。說文云。黑色多子。手出香色乳者。請觀音云。現身作餓鬼手出香色乳等。乃至游戲于五道。故彼經五道偈后總結云。大慈大悲心游戲于五道。恒以善習慧無上勝方便。普教一切眾令離生死苦。常得安樂處到于涅槃岸。餓鬼饑渴逼施令得飽滿。或游戲地獄。或處畜生中化作畜生形。教以大智慧令發無上心。或處阿修羅較言調伏心。令除憍慢習疾至無為岸。大論第十云。餓鬼常食糞尿洟唾嘔吐蕩滌余汁。言凈于三毒根者。亦請觀音偈。破四動者。謂果報及三惑成三不動者。動則兼業諦但有三。業及見思同入俗諦所破故也。諸有皆是。二禪用雙三昧者。寄此兩支以立雙名。雙空謂見思俱空。雙假謂入見假思假。雙中謂于見思同入法界。又以中道雙照雙亡故名雙中。次釋通名中又二。先釋。次大經下引大經意釋成第三文者。無畏地中云種種力用者。明不思議用。如止觀第五記釋不思議境中。不動而遠即其妙義者。指別初地證法性理名之為妙。乃成教行粗而證妙。義似開顯。非開權顯實之妙。次料簡中二。先問答料簡。次融會初。文又二。先問次答中引法華云四意具足者。第三卷經破有已下四行偈文四意具足。初破有等二句對治意。隨眾生下一行二句世界意。有智下一行為人意。是故下一行第一義意。是故前文四悉立名。又以此文銷諸三昧四種義者。所破之有即是諸有過患。能破即是本法功德。法王即是結行成就。隨眾生欲即是慈悲破有。次引涅槃明菩薩破有等以融會者。一者佛與菩薩因果之別。二者菩薩顯次第行。佛即顯于不次第行。問。菩薩在因法王是果。菩薩是果即是法王。何足顯于圓別兩義。答。雖是因果。彼是別因。此是圓果。借人標教定非圓因。況以義推及經部驗。別圓自顯何須致疑。何者。涅槃義通方便別以如來標圓。此經顯實開權更無三教方便。以此推驗圓別自分。是故菩薩從初地來分分破有。如來究竟故名法王。次明梵行者。始從初心發大慈悲以行填愿。來至初地方一分成。爾時慈悲方名梵行。于中為九。初釋名。次以此下功能名立。三菩薩下得名之由。四非余下簡非破邪。五以今下結歸正體。六大經下引證無緣。七若依下顯圓辨異。八慈若不具下反以偏顯圓。九以功能結名。此之九文一一皆須約中理破無明無緣慈悲為利他故而為拔與方應此文。經釋圣行盡第十三至第十四卷初。明梵行品盡第十八卷。品初釋七善。次廣釋四無量心。既以眾生緣等三。釋慈無量。余三準例亦應具三。故此中所引并在梵行品內。顯次第邊判屬福德故云法聚。若無緣慈稱三諦理則非復福德。約與拔邊仍屬福德。故今文中須且屬福。然體是中道故初文云無二邊愛見等。愛見是有邊證得是無邊。從初以來緣于中凈而起慈悲故名梵行。言喜舍者。見諸眾生已離二死得中道樂而生歡喜。恐墜二邊常于眾生起法界想名之為舍。三天行者。涅槃不釋指在雜華即華嚴也。若大論中指華嚴經名不思議經。當知并是隨翻譯者取名各別其義不殊。所以彼經從初地已上并是天行所攝。若從初住得二十五三昧。即從此位皆天行攝。經兼二意故初后更顯。若次第意至初地時方證無生于中為三。初約釋名辨位。次菩薩下明天行所到。三天行下對余四行以辨有行之由。初文言道前等者。道謂自行真實之道。未契實道真如在纏故名為理。故以地前名為道前。初地已上已證實理。復由此理成于后行。初證已后究竟已前并名道中。由此地行理究竟顯已。顯之理名為道后。自行證后故名道后。今以初地所顯之理。復結成于第二地行故云天行。次文破十重已天行方息。第三文言慧莊嚴等者。一一地中皆以中慧莊嚴中理依真修行也。第四嬰兒行者在第十八文末。今文所列具如經文。但大經文先列不次第行。次明次第。今文先明次第者為成前漸后頓故爾。雖前后不同并是為顯不次第耳。于中為三。初正釋。次判。三開。初文為五。初正明行體。次天行下與天行對辨冥顯不同。三眾生下明用行意。四慈善下明機感之相。五漸修下正出行相。初文者福謂梵行位位慈悲。慧謂天行地地觀照。二三四文可見。五行相者。彼經初列圓教文云。言嬰兒者不能起住去來語言。章安釋云。不起即常。不住即凈。不去來即我。不語言即樂。即最后文是。次明次第具如此文。先漸后頓。漸中二。先列次引經釋成。初文二。先釋次結。釋中初人天次藏次通后別。結文中言俯同群小等者。肇云仰攀玄根俯提弱喪。初句是上求。下句是下化。理為道本故云玄根。嬰兒失故鄉故名為弱喪。方便善微名為嬰兒。本有真如名為故鄉。今用彼意故云俯提。次引經釋成中。先藏次通次別等菩薩又次人天后二乘疏釋意同。后文又云又嬰兒者。厭生死苦則為說二乘樂。以是故知有斷不斷真不真得不得修不修。后文無譬。觀文似如用前所釋隨機而說。故知乃取別教初地已前圓教初住已前皆名嬰兒。初言嘙啝者如前釋。次云判開例可解者。例前諸文。約教約味前粗后妙開粗即妙亦應可解。慧圣行及梵天行不云判開。若至其位即云用者何耶。圣行如前說。梵天并是初證法無淺深故無判開。若判者且約梵行從因為論。諸地慈悲遞判可爾。今云同小既從人天終至圓教。初心行者同名嬰兒。故得于茲以用判等。五明病行者嬰兒行后無病行文。自古講者指前第十卷中現病品文以為病行。彼文具釋三障三毒。次明作五無間。毀謗正法作一闡提。后廣比決如來具足常樂我凈。迦葉次引諸力為難。小大及青牛凡野二四牙雪山香青黃赤白山優缽拘物分陀利(已上是象)人中之力士并及缽揵提。八臂那羅延如是十十增劣十住一節。云何如來如彼嬰兒。如來因為迦葉。廣說我無始來已離病身等。下文又列三種病人。謂五無間誹謗正法作一闡提。又有五種病人。謂八六四二及十千等。并是示為惡行故也。故與漸次嬰兒行同。若準今意例嬰兒行既遍大小。病行同惡理亦應遍。于中為二。先釋。次是故下結。初文為五。初明行之所依。次若始下明有行之由。三今同下與嬰兒行對辨。四以眾生下明有病之緣。五或游戲下正明行相。前四如文。行相中云金鏘等者。大論中如來示有九惱。四如今文。冬至前后八夜寒風破竹索衣。熱病求乳如乳光經具如后。又有調達出血。旃遮女謗。乞食不得空缽而還。琉璃害釋佛時頭痛。及雙林背痛等。若興起行經有七宿緣。謂金鏘馬麥頭痛背痛出血女謗苦行。廣如彼經。次料簡中二。先問次答。初問圣行證三地等者。經中戒圣行文末結云即得證于初不動地。定圣行文末結云證堪忍地。慧圣行文末結云證無所畏地。故今判云從淺至深。若不次第一心中證故非條然。梵行者慈悲喜文末結云證一子地。次所文末結云證空平等地。前三是事。后一是理。故今判云行有事理故證二地故以為難次答中為三。初約因果別故有證無證。次又有下約別圓。以判。三又地前下明圓別互融。初二如文。互融中二。初明互融以顯文意。次還約別釋以辨文相。初言地前非不修圓顯圓義也。登地非無有別顯別義也。仍依教道故登地猶別次。仍依文別判者又二。初明地前顯別。次明登地同圓。初文者如向問中所釋從淺至深三地至果各得其名。是故圣行三地各證。當知地前戒定兩行雖復立名。未若初地與無畏同結故云至深。次明登地同圓者。即是融前地前諸行。又為四。初融前三地。至初地時并從果攝從勝立此三地之名。次無畏地下。即此三地得名之由。至初地時具四德故得三地名。得非前后故三地同時。三明別圓之意為二。先法次譬。譬中云朝三暮四者。莊周明狙公賦杼。杼字似與反。亦可甚與反。即斟酌也非今所用字即從手。今所用者字應從木亦云栗也。狙者猿也。說文云玃屬。賦者布與也。亦平量也。朝三暮四眾狙皆怒。朝四暮三眾狙皆悅。司馬彪曰。三升四升數則不別用時不同。今地前地上明圓明別亦復如是。赴機說異理實無差。四從登地去融前五行自他因果各別。今至初地前次第行至此同成地地中法。盡成地地五行之相。又三。初融自行。次融化他。三誡勸。自行是圣行天行。至初地時同成初地天行故也。次融化他中二。梵行是化他根本。病兒是化他之相。亦是體用。故此三行至初地時同成初地化他體用也。三佛地下誡勸。次明圓五行中二。初約教。次觀心。初文又四。初引經立行。次此大下判因果。三舉此斥偏。四若圓行下正明圓行。初二如文。三斥中云過茶可說者。別妙覺后猶有實位故可說也。四正明中四。初略立。次如大論下引證。三此經下引同。四今依下依今經廣釋行相。初如文。次引二文證者。初大論如文。次大品文中云行生修者。大論八十先舉經云須菩提白佛。菩薩云何行般若波羅蜜。云何生般若波羅蜜。云何修般若波羅蜜。佛言。色是寂滅故色是虛誑故色不實故應行應生應修般若波羅蜜。受想行識亦復如是。須菩提又問。行生修為幾時。佛言。初發心乃至坐道場行般若波羅蜜生般若波羅蜜修般若波羅蜜。既言初后俱行生修即圓義也。故知即行時生生故復修。故經復云。須菩提言。次第心中應行生修等耶。佛言。常不離薩婆若心不令余念得入為行為生為修。若心心數法不行為行為生為修。有人釋云行在干慧地生在無生忍修在無生忍后。此通意耳。若準通意例別可知。并非今所用。三引同中又三。初就因果互現故義同。次入室下人法互舉故義同。三涅槃下次不次互現故義同。如前所會。四依今經中三。初標。次文云下略對。三云何下廣釋。初如文。次對中二。先略對。次此五行下融通顯妙。既同一實五一不二故不相作。五一灼然故非合。其體無二故非離。不見此意云何欲修四安樂耶。法華三昧行實無憑。三廣釋中為二。初引文以釋五行。次又復觀下例以五行用銷諸文。初文者五行自為五文。初圣行中亦三。謂戒定慧。初戒圣行中云以圓心離十惱亂者。安樂行中修止觀安樂行應離十惱亂。一者毫勢謂國王王子。二者邪人法謂路逆路。三者兇戲。四者旃陀羅。五二乘六欲想。七不男。八危害謂獨入他家。九譏嫌。十畜養。所離雖近能離妙故。天行中言觀一切空等者。彼第一安樂行疏以十八空銷十八句。故知畢竟中空即是所觀即天然理也。次嬰兒病行中。忍惡名病。柔和名嬰兒。遮喧遮靜等者。喧靜譬二諦。二諦望中猶名為辱。中忍能遮故云忍辱。辱即病也。文云下重引文證二行。言能為下劣等者。能為二乘下劣不弊不凈垢衣故云忍于斯事。方便附近同其事業。即是同二乘小善也。次以五行用消諸文者。并是初地所用所證所照法門。又為二。初正消初地諸法。次消前來諸境。初文又二。初正消。次若漸引下與別對辨。初文又為三。初消十界。次又一心下消三諦三昧三。又如來下消慈悲破有。初文二釋結。初文者。十界皆理故是天行。九界猶苦故起悲。唯佛界樂故起慈。同九惡示九善名病兒兩行。圣行可知。當知秖是一心十界即空假中五行具足。次消三諦三昧又二。先正對五行。次以三諦以對二十五有過患。初文者。次第行中既至初地成王三昧。今一心中亦三昧具足。次消自行圓破二十五有過患者。故能于一心中圓破眾生二十五有能令眾生所見不同。雖復不同不出三諦。三消慈悲破有中皆有引經對釋可知。言示種種身至如癡者。病行同惡。始從阿鼻乃至等覺一品無明。皆名病行。能于其中現極惡身故云如聾如啞。說極惡法故云如狂如癡。言踞師子床等者。圓滿報身安處空理無復通別之惑。亦無八魔等畏名師子床。寶幾承足者。定慧為足。實諦為幾。即無生定慧依真如境也。經又云婆羅門者八地已上。剎利者七地已還。居士者凡夫。商估者諸菩薩等現于三土此往他方他方來此。出入者。二而不二是入。不二而二是出。又不二而二是入。二而不二是出。又無量還一為入。一中無量為出。應釋出所以(云云)次對教以明機見別故令法不同故與圓對辨。入圓等證者。前文漸引。今明頓入。教道雖有初地之殊。證道無別同成一圓。為顯別圓初入之門者。地前仍存權說故立前后二文。依前則次第修于二觀。依后則三觀圓修。有此不同故成二別。次消前來諸境智者。亦應消前增數等行文無者。略亦可已在五行中收今始從因緣終至一諦。前諸境智若開顯已同成一法。故今明行還消前來諸境諸智。對今不可思議之行一行一切行令使同與境智俱成一切行一行。初對因緣者。戒是色故以不思議色對不思議戒。不思議業滅成不思議定。不思議惑滅成不思議智。理無異相故名天行。圓真圣行者。且以畢竟空邊名圣行也。即空即中故云圓真之理。俗諦中具一切法。且取善邊屬戒圣行攝。真諦中禪意亦如是。余文細思對之可見。次約觀心中為七。初明來意。次即觀下正釋三初心下稱嘆即五品位。四初心下況嘆。五地持下引地持釋入位相。六當知下結位。七是為下辨異。初二三四如文。五引地持中云自性等者九種大禪自性居初。于此禪中能發第二一切禪也。自性位在地前。一切禪位在初地。三昧具足。三昧是總行。五行是別行。五行皆依三諦三昧故至初地三昧滿也。言現法樂者現受法性之樂。種種事禪同一真性。故云種性三摩跋提。利生屬俗故引此文證三諦也。次當知次第下判。三若開下開。還望次第若判若開。此中無可開也。次料簡中言扶戒定慧者。事戒事定。前三教慧并為扶事法故。具如止觀對治助開中說。今時行者或一向尚理則謂己均圣及執實謗權。或一向尚事則推功高位及謗實許權。既處末代不思圣旨其誰不墮斯之二失。得法華意則初后俱頓。請揣心撫臆自曉沉浮

法華玄義釋簽卷第九法華玄義釋簽卷第十

　　　　天臺沙門湛然述


第四位妙為四。初明來意。次但位下略敘諸位權實。三今經下略述今經。四小草下依經廣解。初文中言體宗用足者。境體也。行宗也。智用也。次文中言地攝等論別敘一途者。此等多是別教一門義不兼于大小。方等諸經明位委悉不及瓔珞。般若諸經明位委悉不及仁王。然瓔珞偏存別門。仁王多在圓別及含通意。而并不明辨位之意。尚不辨粗妙何況論開故。知但是當味明義而不辨于始終位意。所言意者諸教何故權實不同。諸味何故增減差異。謂施開廢等即其意也。三今經者。先略敘意。次略屬對。初中今經明位雖即不及彼之二經明位似細。而今經義兼大小及開判等則諸經未明。何者。如序天雨四華。方便開示悟入。譬喻游于四方。化城五百由旬。并跡門實位也。草庵化城三草二木并跡門權位也。分別功德始從無生即初住也。乃至一生即等覺也。此亦本實位也。庵城被廢唯存渚宅。草木并依一地一雨。此是會諸權位咸歸一實故云粗判權實文。不盡度者。相傳云西方法華布一由旬。次屬對中二。初引經。次屬對。四廣釋者。文中自分三草二木及以一實以為六位。初小草中三。初略引經以立。次辨其因果。三人位下正釋。釋中二。謂人天。人中三。初辨其因。次下品下略明其果。三皆是下重明人主。初如文。次文中人位四輪者。俱舍云金銀銅鐵輪一二三四洲。鐵輪王一洲。乃至金輪王四洲。夫輪王者先行七法。一給施貧乏。二敬民孝養。三四時八節以祭四海。四時修忍辱。五六七除三毒。然后沐浴受齋發誓等。次神寶自應等。人主秖是福中之最。為福之最故報為人主。次明天位自分三界諸天不同。于中先略敘三界天因。次正釋。釋中初四王有四十住處。略依正法念明四王住處。持鬘天者。俱舍云。堅守及持鬘。恒憍大王眾。如次居四級。亦住余七山。身量壽命具如俱舍世品。四天王者。大論云。東方提頭賴吒秦言持國主。南方毗留離秦言增長主。西方毗留波叉秦言雜主。北方毗沙門秦言多聞主。此四為王主四天下。四級各有十住處。此四十天名皆從因行而立。三歸者準希有經中廣校量三歸功德云教四天下及六欲天得四果。不如三歸依功德多。又如增一中有忉利天子五衰相現當生豬中愁憂之聲聞于天帝。天帝聞之喚來告曰。汝可三歸。即時如教便免生豬。佛說偈云諸有歸依佛不墜三惡趣。盡漏處人天便當至涅槃。三自歸已生長者家還得出家成于無學。文云十拍手者。恐是先持性戒加爾所時受三歸依尋即命終故得此報。依心不雜故得白名。天勝輪王理數然耳。言十六倍者從勝歸故。山河流出者。經中一切皆云流河。乃至亦有酒河等。此四十天并須委悉以其因行而消果名(云云)。峻崖者。河濟難度故。果命者。凈戒如果。又種果樹塔福最多白為色本。如華見者皆生歡喜。以水滅火行慈悲道。和嗔諍故愛欲。說法會生善境故。見凈田故。動信心意。令他歡喜如樂游戲。比因釋名準此可知。日行天外道說為日曜等者。外人又計北方星不沒者。又立世阿毗曇有外道計大地恒去不息。佛破云擲物向前物應向后。又有計云地恒墜下。佛言擲物向上應不至地。有計星不移地自動轉。佛言射應不至堋。六欲天因應具十善。今云不殺乃至七戒者。具受分持所持增上故得名耳。世間戒者譏嫌戒也。余有諸天壽命身量等具如俱舍婆沙。此為略知次位不事廣論。中草位中二。先定人以判因果。次正釋。釋中三。先破古。次略示二論。三廣釋有門二十七賢圣者。中阿含三十福田經。長者問佛福田有幾。佛言學人有十八。無學有九。學十八者。謂信行。法行。信解。見得。身證家家。一種子。向初果。得初果。向二果。二果。向三果。三果。及五種含。謂中生行不行上流。九無學者。思進退不退不動住護慧俱。俱舍文同應更檢成論。正釋中二。先標。次釋。釋中即二乘也。初聲聞中先賢。次圣。初賢中二。先列。次釋。釋中三。先釋名次功能。三正釋功能中七賢位已于智妙中略辨。今云愛見四諦者秖是愛見二惑所依。雖有愛見皆屬于見。具如八十八使中說。正釋中文自為七。初五停治五障。具如止觀第七對治中。言苦諦為初門者。后文以支佛集諦為初門。聲聞苦諦在初復初觀四念處故。支佛無明居因緣首。初破愛取有故。境總觀總者。以四觀通觀四境。境別觀總者。于一一境四觀觀之。境總觀別者。以一一觀總觀四境。三二類知。暖等諸文智中已辨。今明次位略知深淺仍略于彼。若欲廣知應尋諸論。七圣者又三。列位。釋名。正釋。廣開具如婆沙俱舍。今文極略足判淺深。釋名中云苦忍明發舍凡入圣者。至苦忍已次第無間必入初果。今從后說通云圣人三結八十八使七生如止觀第六記。中般為三者。謂速非速久住。準俱舍論總為九種。謂三各分三。謂中生上流也。有行無行生色界已方般涅槃并生般攝。言中三者。謂速非速經久。如迸火星以喻三義思之可知。并于中陰論速非速等。生有三者。一生約速立。二有行約非速立。三無行約經久立。并生色界已論速等也。上流三者。一全超約速立。二半超約非速立。三遍沒約經久立。從初色至色末始終有此三人不同。如是三九由業惑根異。言業異者。造順現業成中般。造順生業成生般。造順后業成上流般。言惑三者下品惑成中般。中品惑成生般。上品惑成上流般。言根別者。上根中般。中根生般。下根上流般。斷上下分結者。言五上分者。謂掉慢無明色染無色染。言五下分者。謂身見戒取疑貪嗔。故俱舍云由二不超欲謂貪嗔。由三復還下謂身見戒取疑滅盡定如止觀第九記。釋論二十二。釋四雙八輩十攝十七。但云那含有十一種。五種正是阿那含。六種阿羅漢向攝。那含五種者。恐是現般一中般三速非速久住。生般一。六種阿羅漢向者。謂有行無行全超半超遍沒無色(此私對之)。更加初果向初果二果向二果三果向三果為十七。毗曇一萬二千九百六十種者。雜阿毗曇云。阿那含者或五及七八。五謂中生有行無行上流。七謂于中般更分三如迸火星喻。八者。謂五上加現無色及不定。且從五種說謂色五種。從根分十五。謂上中下各五故。約地成二十四禪各五故約性有三十。謂退思護住進不動。謂種性各五故。處有八十梵眾至尼吒十六處各五故。每一種那含。有二千五百九十二。何者。約十六處成十六人。約種性六成六倍增之合九十六。約根有三。三倍增之成二百八十八。更以九離欲人九倍增之成二千五百九十二人。一人既爾。五種那含又五倍增之成一萬二千九百六十種(論文難見故今略出)言九離欲者。謂離欲界九品惑以為九人也。羅漢有五種者。依婆沙略釋云言退法者謂退思法心生厭故。言思法者。持刀欲自害故。言護法者。于已解脫心生愛樂善守護故。言住法者。不退不進故。言進法者。能進至不動故。言不動者。住本不動故。問退法必退耶。乃至進法必進耶。答或有說者不必退乃至不必進。以是事故羅漢有五種。故作是說退不必退乃至進不必進。問若然何故名退乃至進。答退者是退性。乃至進者是進性。以有五種性故羅漢有五種。并法行一人名不動故有六種阿羅漢也。若退果者牽于斯那二果亦失。至初果住法爾然也。此生之中必得不疑。猶如勝人平地顛墜四顧遠望不有他人見我倒不即能自起。極至臨終亦得無學故也。得滅定人因中即修性共念處。至果時但名俱解脫人。以未修緣念終非無疑解脫也。盡智者。謂見苦已斷乃至道亦如是。無生智者不復更斷。無學等見者得世智亦名等智。婆沙云所作已辦名盡智。從無學因生。名無生智。又曾得而得名為盡智。未曾得而得名無生智。又云解脫道所攝名為盡智。勝進道所攝名為無生智。又云盡智有五種羅漢。無生智唯一種謂不動。此即從根不論解脫道等。又無學等見者。一切羅漢等有此見。自知我是阿羅漢果等有此見故名等見。重空三昧者。謂空空三昧。無相無相三昧。無作無作三昧。空是圣法復修于空擊前圣法故名為重。沙門那者。沙門此云乏。那者此云道。支佛集諦為初門者。三乘之人通緣四諦但有總別之異。以隨義便故初門不同。順四諦義故苦諦為初門。順十二緣義故集諦為初門。順六度義故道諦為初門。并三藏義也。通教三乘以界內滅諦為初門。別教菩薩以界外道諦為初門。圓教菩薩以界外滅諦為初門。三藏六度緣起及衍人斥小具如止觀第三記。于三藏菩薩為二。初立門。次明位為三。初三祇位。次百劫位。三佛果位。于中分凡圣位如文。具如止觀記。次通教三乘共位為二。初明三乘同異。次正明位文自分二。初共位如前。次義者文自為二。初二中二。初明立位意。次干慧下正釋初文又二。先指文。次立意。次正釋者。文相稍廣于止觀中。若讀彼文須知此意。于中二。先釋。次結判。釋中自為十。初干慧地為四。初通立共意。次而菩薩下立別意。三釋四弘相。四從是為下辨異。釋四弘中。初誓廣。次三誓略。初誓又二。初釋。次引證次性地中三。初立共意。次而菩薩下釋行相立別意。三如三藏下判位辨異。次八人見地為三。初立共意。次而菩薩下正釋。三何者下明立忍所以。次復次下明薄地為三。初立共意。次而二乘下斥二乘。三菩薩下正釋。言游戲神通具如止觀第五記。次阿那含下明離欲地為四。初立共意。次斥二乘。三菩薩能下正釋。四所以下明立地所以辨不同之相。初三如文。辨不同中二。初明觀諦用智不同。次故大論下引論證菩薩立名。次阿羅漢地去明已辦地為二。初辨異。次引證。次支佛下明支佛地。指同羅漢故云亦如是。次明菩薩地為四。初略立。次略辨。三是則下略釋。十地猶受菩薩之名復名為佛地者。以佛地邊有菩薩地名。故知始終皆有菩薩位。故云別為菩薩。四齊此下辨盡不盡。次過菩薩下釋佛地為二。初略立。次五相下辨異。于中三異。涅槃異中言留舍利者。若下本門中通佛亦言同入灰斷者。當教二義不定故。利鈍菩薩所見不同故。次簡名別義通及為菩薩立忍名等具如止觀第六記。今文為二。初釋。次料簡。初文為四。初來意。次列別位。三對位四是則下結。初二如文。三對位中前九地如文。至佛地中先指前文。通教十地于別但名菩薩地也。次此佛下與三藏辨同異。言三藏佛一日三時照機者。諸部阿含及大論皆有此說。云佛一日三時入定求可度機。以約教門不能常見故也。亦如摩耶經阿難近在于后而便問言阿難今者為在何許又問祇洹何故多烏小近尚自不知豈能任運常照。次料簡中初問可解。答中明此通位教相多異致使人師各據一途。于中二。先見。次思。初中三。先出同異。次但通教下難。三若斷下縱。次思惑中二。先出異。次兼前總判。略云不可定執者。通義不可定判。教門利他時長機雜故。令爾也。次問答中三。先略判。次何者下釋。三此乃下正判。次問者。問大論三處明燋炷等者。謂干慧地。初地。初住。大論四十八明四十二字門即初住已上也。第四十九明菩薩初歡喜地乃至法云地廣明修治地業。續此文后即云復次地有二種。一者但菩薩地。二者共菩薩地。所謂干慧地乃至佛地。故知三教明矣。故知此中問意與止觀稍似有殊。此以三教為問。見地燋炷置而不論。若得此意則止觀文宛然自別。次問利人應無十地者。問意利人既于初地斷見。應二地乃至四地斷思。六七地成佛。是則無十地耶。答意者教門具有。于利人不制。秖如超果得阿羅漢可令余三果亦無人耶。次問意者別圓若有利人應在地前住前燋炷耶。答意者雖有利鈍斷位必定次別位為大樹者為三。標章。列門。正釋。初二如文。釋中有三。初又為六。初得名。次位法所依。三無量下通列。四別教下判。五然下判傍正。六既有下結示不同。前二可知。三通列中三。先舉四數。次有無量下列四法。三云何下釋四法。初二如文。釋意者所以四教斷伏皆名無量。若斷若伏相狀非一故通名之。此中皆約菩薩故也。初如三藏云伏見思即指菩薩。今明無量多在出假故。且置二乘故。通教中亦指出假。助謂助別。別教中云內外四諦者。當知別人具四四諦。言乃有斷無明義者。若據始終雖登地斷。既證道同圓當知教道有斷義耳。故今從事且判地前屬于別教則回向中伏望于圓理故得事名。圓人破無明位長故指初住去以為無量四判。五傍正者。約別教始終以判可知。六結示同異中二。初略示。次若華嚴下示教不同。于中為三。先列教。次又斷下明教相不同。三所以然者下明不同意初又二。先經。次論。十地論唯釋華嚴十地品。攝大乘第七釋第四因果勝相中亦但明歡喜等十地而已。地持中明種性等六位。如止觀第五所引論文。十住婆沙。初文但明十地而已。次釋地相亦無諸位。大論略出通別文但引例。故知諸論明位粗略。次明教相斷伏不同如文。三明意中二。先明圣教大意。次今若下明今家用圣教意。又四。初總列大意。意在為成初心行人入道正意。若無位次將何以為聞賢思齊。將何以越增上慢罪。若赴機異轍任彼所忻。故使如上參差不等。若為成初心教觀故且用三經。次諸圣下誡勸修行。三今判下正示用三經意。是故今家不同世人解釋經論但依法相列位而已。今一家別位若不依纓珞則位無始終。若不依大品則諸位全無斷惑高下用觀分齊。若不依涅槃則菩薩愿行淺深相狀遠近莫知。三經相成佛旨無失。四釋三文自為三。初依纓珞仁王中言前四時般若者。古判般若總有五時。一摩訶。二金剛。三天王。四光贊。五仁王。此亦未可全用。雖然摩訶定在仁王之前。何以知然。仁王云如來成道二十九年先已為我說摩訶般若。故知仁王在后明矣。若光贊經準諸經目錄。弘始五年四月二十三日譯大品竟二十七卷成者是也。后竺法護晉太康元年譯上帙為光贊。又朱仕衡譯為二十卷。名放光般若。羅什又重譯為十卷名小品。支讖又譯為十卷名道行。又有人譯為五卷名大明度。又有人譯略光贊名大明度。又有人譯略光贊名大智無極。又有人譯名大品。當知光贊秖是大品上帙在后譯之故不可以為別時義也。為是義故與仁王天王而為次第者未可全用。法華意雖該攝且名位不彰故但用二經。言地持九種戒定慧者。論文既云六度皆九。今但云三者或以三攝六。或略舉三要。然諸位功用愿行法相斷惑品類被物廣狹依土凈穢示跡多少真應優劣對當法門等非可具列。是故今文但明一轍所以不暇廣明法相。今順文體亦不委曲廣尋經論恐添雜本文故知依此文相足辨權實也。次總明位中亦約三經。先標。次釋。釋中二。初約纓珞者列釋。次依大品明三觀者。問今此文中。將此四義以對三觀與大論中釋因中總別果上總別等。有何差別。答言異義同何者。空假為因。中道為果。從假入空為因中總相。從空入假為因中別相別人修中初但總相為果上總。若入初地雙照二諦為果上別。當知四義與三不殊。別解七位者。如纓珞中明六種性兼于住前信位為七。纓珞六位者。謂十住習種性。十行性種性。十向道種性。十地圣種性。等覺性。妙覺性。應往四教本中尋

三草二木位竟。次明最實位即一地所生之次位也。故前立三教及以人天。今唯在圓。若不至法華開顯。安知一地所生。于一佛乘分別說三。此之謂也。故知三草二木各謂自立。蒙一味雨方知一地所生。如彼窮子至臨終時乃識其父。是故須明一實位也。為令識父。是故須明前諸權位。于中先標次釋。釋中文自開為十意。初列十意者。雖同釋圓門不無小異。初之四意及第十意正釋圓位。余之五意因此便明。何者此既唯明一實之位。不合即明粗妙等文。故此等文應合在妙行文后位妙章初列之。應云一明諸位。次明粗妙及以興廢開顯等也。今來此者。欲更重與權位比決及開顯彼粗位故也。故先釋竟重判粗妙及開顯等。問。今此初約通別圓三三句料簡至下結文既云與藏通同。初料簡中。何故不對三藏簡耶。答。一者通是大乘初門。堪入后故。二者二處羅漢名同。故初對通而后兼藏。此十章次第者。理雖無名理藉名顯。名下有義方顯所詮。義上有名方知詮異。故名義一章最居于首。既知圓門名義。次辨所詮位數。乃識圓位開合不同。雖知位數。位數本為分別斷伏。若不識者徒設何為。故次明斷伏。既知斷伏應明斷伏功用不同。既知圓門斷伏功用。若不望前諸位皆粗焉知此位諸位中最。既知粗妙。何不純說一實之位。何用前來諸粗位耶。應知粗妙皆為緣興。緣既迭興。事須迭廢。法華前教迭興迭廢。約人雖廢其法仍存。況大小并興受益不等。若顯若密當座殊源。若橫若豎法味差降。時熟化畢咸會法華根緣既同應無異跡。諸粗至此妙理斯均。是故須有開顯相也。雖始立名義終至開權。權實諸位理須憑據。雖不孟浪有始有卒。其唯圣人。既是佛之本意不得不委辨其大體。故以十門括于一化。方了法華妙位之意。于中先釋名義中二。先指下文。次辨今意。又二。先標列三意。次釋。釋中自三。今釋初意中二。先述次釋。述中先述二名與小教同。次結。次何者下釋。釋中先釋初名中。經但述應供之名。今具以羅漢果上三義釋之。一一文中皆以偏顯圓。言三種意陰者。二乘在彼三中之一。今通言之。故云三種。非謂二乘盡具三也。言意陰者。由意生陰名為意陰。又作意生陰名為意陰。又意即是陰名為意陰。前之兩釋從因得名。后之一釋從果得名。又雖名意陰亦可具五。何者。佛尚具足常色等五。況復因人。但小教中不云界外更有生處。然不了教尚云滅心。何況于色。凈名曰。其供汝者。此借凈名折挫之言。彼經挫其同于悲境。當知聲聞應供義偏。次釋后名可知。次釋名別義圓。五十二名不異于別。從初至后觀圓證圓。止觀第六卷末云借下成高。此之謂也。次名義俱圓者。從始至終無非佛眼佛智。言入室等者。皆云如來故知名圓。既云諸法空座。大慈悲室如來莊嚴故知義圓。次明位數。如名義俱圓中雖并以佛知見之言謂之為俱。然諸教大量須曉位數方能引于行者心期。于中二。標列。次釋。釋自三。先釋數中四。先列古師。次今謂下斥舊。三又有下重述破。四論諸下正明今意。初師意者。并列無位之文。或生臆見未當大途或引經文。不曉圣者意別。是故須破。頓悟初心即究竟者。然華嚴中位兼圓別。人不通曉兩教位意。又復不達圓位始終。直指初心以為妙覺。唯尚頓門成佛速疾。乃成圓教后位徒施。兼成出佛煩重之過故依舊判誠為未可。次斥中三。初總斥中云悉是偏者。約理則證法無名。約事則不無諸位。故知諸師偏從理說。次然下別述難意。前之三師并云頓悟。故總以一頓悟斥之引經失旨其理自虧。故知悟即初住未悟即住前。既許有悟與不悟。何妨兩位俱有淺深。乃成五十二位耶。三究竟下引經部所明皆有兩意。如何獨以無位為語。次重述中二先述次難。初文者。此師意者。兼斥前之三師。故立定言。次今例下以見證為難。又三。先正舉權實兩證。次引大論譬。三引普賢觀證。初如文。引大論中二。先引論。次例論意。謂江海淺深。引普賢觀云大乘因有等者。雖俱實相因果灼然。若有因果即有深淺。如止觀中及此下文圓漸漸圓四句料簡。則圓家之漸冷然可知。次正明今意為三。初總述用位意。次還約下列位數。三今于下釋。初文言隨順契經等者。是佛所說契教根理乃如符契故名為契。佛尚赴機以說諸位。末代弘教應順圣言。若不爾者。如來何故為此凡下遍說諸位。故知皆為令物聞位。歡喜生善破惡發真。即是明位利益意也。故今依諸教如下所引是也。次列可見三釋中二。先述今文所立。次廣釋諸位。初文者。先述次釋。釋中先大師次私釋。前文為三。先正釋。次如此下結嘆。三若欲下決位。初自為五。初品文者。又二。先述境即圓聞而起信也。一塵中有大千經卷。如止觀第三記。次欲開下依信起行。又二。先正明十乘行法。次舉下結束示位。初文者又三。初總明行意。次圓行者下總示行相。三略言下別示行相。先舉數。次列圓行為十者。即十法成乘。廣論具如止觀第五初至第七末。今此正意論于教門。是故觀法文相稍略故但略列。與前三教以為比決。顯經圓意。次行者下明第二品。于中為四。初正明第二品相。次內外下明第二品中十觀。三金剛下引證。四聞有下結位。初二如文。引證文三。初引金剛以證能資。次舉次品資于前品。三引彌勒論以證能資力大。論云于實名了因等者。頌意正明讀誦般若資于實相。是故持誦名為了因。故云于實。降斯已外。但名生因。生因者有漏因也。故云于余福。不趣菩提二能趣菩提者。布施七寶如須彌山福也。受持及讀誦此二趣菩提。是故此二名為了因。論文福不趣菩提二句在前于實名了因二句在后。今從義便。于理不違。又準五種法師。于論二文各開為兩。更加說法名五法師。今引論文。且存自行。故無說法又不名師。安樂行疏廣釋五種法師。次行者下明第三品。為三。初明第三品相。次安樂行下引證。三說法下結位。初如文。次引三文者。安樂行可見。次凈名文云說法凈等者。唯說圓常內心無著故名為凈。如引安樂行云但以大乘法答等。故知以說法力內熏自智令倍清凈化功歸己。意在于斯。大小同然故引毗曇以為類例。若言聽法得解脫者。在隨喜位初。文意各別相從來耳。次上來下明第四品。為四。初明位相。次大品下引證。三此則下明位意。四事福下結位。次行人下明第五品中二。亦先明位相。次具足下結位。初文二。先總明。次若布施下別示六度之相。故知正行六度文中。為欲略明圓境故。云十界依正俱舍。廣明行相。應如隨自意及止觀正助合行事理不二方名正行。若取其意。但用三藏事六度相。皆以實相融令不二無非法界。即是其相。無畏等施者。論有三施。謂資生無畏法。舍于依正名施資生。略不言法故云等也。次結嘆可知。三決位中類如三藏念處位等者。但大小相望俱是外凡。不論內觀及境優劣。下去格位一切皆然。一一品中皆應具十更倍增明。文無者略。故十信初復重牒云。令五倍深明也。私釋中因向決位。故以五品對于五停。于中為二。初總對。次別對。言文字是法身氣命者。例如欲界有漏色身息住命住息盡命盡。法身亦爾。有能詮教法身則住。大乘教沒法身豈存。故隨喜位內觀法身。無讀誦息持于慧命。則被覺觀破壞法身。正行六度中云即事而理等者。理即是佛。事妨于道。于事會理。使事無妨。妨即是障即事而理無障可論。十信位者。又為五。初牒五品為十信因。次正明十法橫豎對十信。三普賢下引證。四入此下功能。五此位下指廣所明。初文者。然此中先重牒前五品之初。聞圓起信能習十法。成于圓行。入隨喜品。品品漸進入十信位。名為圓位。次以善下正明十法。既由十乘入于十信。故今文義理須具對橫豎二意。故先豎對。次引纓珞十信有百以對橫文。故知十信與十乘義義同名異。須善會通令不失旨。今比望豎出其橫相。一一信中言善修者。由緣實相行于五悔。策勤精進。至第五品得入十信。名為善修。由善修故相似解起。是故十法在相似位。轉名信心。乃至愿心亦復如是。何者。不思議境以信為本。慈悲弘誓藉念力持。心安止觀功由精進。破于三惑妙慧方遍。于通無塞由決定力元修道品。為求不退。正助無闕回因向果。不濫次位方能護法。內外不動由善防非。于法無愛由大愿力。故得至此名為信心乃至愿心。十法既許初心具修當知信信皆具十法。是則十信有百明矣。三引二經證可見。四功能中二。先正敘功能。次引仁王證云十善菩薩發大心者。亦有人云。六根清凈名為頓義。十善菩薩此是漸義。今文所引十善菩薩以證六根。豈應引漸而證于頓。故知二文俱頓明矣。但仁王經語其初后。法華經意論其中間。人不見之徒生異見。五指廣教中二。先總舉。次華嚴下引眾多文。初云華嚴法慧等者。彼經不列十信之名。唯于住前觀十梵行。自古講者判為十信。故今引之以為信位。十梵行空具如止觀第七記。譬如入海先見平相者。大論六十六云。聞深般若乃至正憶念。當知是人不久授記。如欲見海。發心欲趣。不見樹相山林等相。當知是人雖不見海。知海不遠。何以故。大海處平無樹等相故。菩薩受持般若正憶念等。雖未佛前聞劫數記。自知近于菩提不久。樹山等者生死也。又如春樹陳葉若落當知是時新葉不久。聞深般若。觀行成就亦復如是。仁王普賢觀如前引者。仁王偈云。十善菩薩發大心。長別三界苦輪海。次文即云習種銅輪二天下。故知十善是鐵輪位。普賢觀云十境界等。又云三昧力故六根漸凈。具如經說。六根凈已為諸如來摩頭授記。授記即是入初住也。故知六根即是住前十信位也。引今經意者。既云安樂之行安樂名涅槃。即指初住已上。前通望位。雖以五品為行。今此望證為行。故知明行必在住前。行處則通。通于五品十信。近名有通有別。如疏釋云。約遠而論近。即離十惱亂。約近而論近。即指在空間處修攝其心。約非遠非近而論近。即指不動不退等一十八空。菩薩應須觀察如是三法。故俱名近。是則所近之法有親有疏。故云通別。通疏別深故也。引涅槃意亦與安樂義同。大論意者。即涅槃為所觀所證。故知行道亦在住前。亦是如來之行。次明十住位者為五。初總牒信為入住之因。次初發下明三法開發。三舉要下明十法分成。四仁王下略引證。五此位下指廣教法。初二如文。三從舉要言之去十文。即是初住十法。從證受名。故名為住。故仁王云。入理般若名為住住于三德一切佛法。乃至能生后后諸位。位位無不皆具十法故也。故今十法從住為名。后去諸位用此初住十法為因。于中為二。初大師釋出初住十法。次私會釋。初又二。先正釋。次華嚴下稱嘆。初文中意言從證者。證不思議名住一切佛法。證三種菩提名住慈悲普覆。證寂照止觀名住成就萬行。證破三惑遍名住一心三智。證于通無塞。名住佛眼圓見。證無作道滅。名住法身冥益證助道萬行。名住神通顯益。證圓門實位。名住開顯一乘。證安忍內外。名住嚴凈佛土。證無諸法愛。名住諸地功德。此初住證轉似為真故也。四引證可知。人見淺深之言。多不曉于圓別之意。具如下辨。亦如止觀中文。五指廣教者。并是證一分無生。能八相作佛。故云坐道場等。大經云發心畢竟二不別等者。此并迦葉嘆初住文也。華嚴釋初住中贊文甚廣不能具記。行向地文多是華嚴纓珞文意。纓珞文雖次第。亦可借用念念進入之言。妙覺位中名大涅槃。十法至此俱名為大。是故文云御車達到猶名為車。自爾已前雖具諸法未究竟顯。不名為大。雖有慈悲為無明隔故不名大。雖常寂照所嚴未窮能嚴非大。雖破三惑智未周窮。故智非大。雖知通塞塞仍未盡。故知非大。雖得道品道未至極。故道非大。雖用正助正行未滿。故用非大。雖復開權理未窮終。故開非大。雖忍二邊猶有余惑。故益非大。雖不著位位未至極。故位非大。是故妙覺十皆名大名究竟乘。十法成乘對大車喻。如止觀第七。乃至分別此十法中或七或一等。次引證中三。初總標。次廣引。三如上下結酬。初如文。次文者又二。初引諸經。次引此經。初引諸經中二。先大經。次大品。初引大經中二。先正引釋。次問下釋疑。初文又二。先引月愛三昧以證位中智斷。次引第二經以證三德。初文又二。初大涅槃下證約智斷論法身。次大經下證約法身論智斷。合前智斷等共顯三德。二文各有譬合。月愛三昧梵行品文。次文者。合前三德秖是秘藏次釋疑中先問次答。問意者經中耆婆為阇王說。總有六喻。初喻善心開敷。次喻行者心喜。三四二喻善根增煩惱減。五喻除貪。六喻愛樂。云何得知此喻智斷。此是通問。答中以仁王勝天兩般若助證大經。驗大經文義當智斷。仁王十四忍者。忍是因義至果名智。今欲通論智斷故以智名替忍。勝天王中亦以般若為十四。般若即是智德。彼二經中既有十四智斷。何妨大經十四智斷。十四義成十五可例。次引大品者又二。先引經。次諸學人下釋疑。初文中云四十二字門。云語等等者。南岳釋云言字等者。謂法慧說十住。十方說十住者皆名法慧。乃至金剛藏亦復如是。言語等者。十方諸佛說十住與法慧說等。乃至十地亦復如是。又一切字皆是無字。能作一切字。是名字等。發言無二。是名語等。一切諸法皆互相在。是名諸字入門等也。前是事解。次是理解。次釋疑中二。先出疑。次但論文下釋。釋中二。先引論文略釋意。次今謂下以字義意釋。釋中又四。初略引字義。次引華嚴與字義同同是圓意三經云下引經釋四十二字為證。四廣乘下引經文次第以證字義。初二文可見。三引經者。經中具釋四十二字功德互足。具如南岳兩卷中釋。釋兼三教今意在圓。四引經文次第為二。先正引。次結酬。初文者大品第五釋廣乘中彼廣明三十七品乃至十八不共法已。廣釋四十二字門。次第六卷發趣品中明菩薩摩訶薩發趣者。從初歡喜地乃至法云地。法云中明修治地業。次發趣后出到品中須菩提問。是乘從何處出。到何處住。佛言。無人乘而到干慧等地。是故結云經文次比。次正引此經為二。初引分別功德法師方便品。通證始終圓位。次引譬喻及序。別證四十二因果之位。初文者。初明因位。次又云下證果位。初因位中二。先引兩品證內外凡。次引方便以證圣位。又二。初正引次引南岳釋證證中又二。先以事證謂開等。次引理證同證實故。次果位可知。次引兩品中初譬喻意者。寶乘是諸子所乘。乘必從因至果。果必究竟道場。既先游四方。非因何謂。諸聲聞等既得記已即入初住。驗知即是真因位也。此因無易。故云直至。次序品意者。凡為序者作正弄引。睹引知正應不徒施。以正宗中譚實相因果故也。用正驗序始末炳然。是故四華從天然理畢竟因空而雨果佛。使見聞者莫不修一乘因。感一乘果。故復及諸大眾。故知表因真位明矣。言結酬者如文。炳明也。故知前以無位難者不然。三料簡中二。初料簡品位次以四句料簡開合。初文又二。初料簡品位。次末代下勸誡。初又二。先料簡品。次此諸下料簡位。前是纓珞。次是料簡涅槃大品。品位相成共顯一義。觀心不須料簡。初問如文。答中言法愛者。即真道法愛也。次文中意者。雖用涅槃不可定執。何以故。非證不知凡明位者。但是為接凡下等耳。于中二。初恐失佛旨。次如此下明諸位非圣莫測。初文中云若專對當法門乃至別解別執等者。如是圓位。若不以四十二字門譬之。不以一心三觀為行。不以無明重數意消。但專對當大經次第五行十德法門。尋者多生次第別見。次明難測中三。初總明難測。次引華嚴證三且置下引例。又二。初引大師舉極淺位以明難測。次又且下展轉比決。初文二。先敘事。次章安述。初文中云一旋陀羅尼者。此經列三陀羅尼。下文釋云。旋假入空名之為旋。旋空入假名百千萬億。中道實相名為法音。今舉三中之初。以劣況勝。故云一旋。約位豎明雖在六根七信已前。今通明之乃在初心。次文中言此語有意者。如智者大師。初見南岳。所證之法。即此初陀羅尼也。何由可向下類人說。令他解己所證法耶。此即章安述大師己證可知。次比決中二。先約內法。次約外事。內法又二。無漏方便及以事禪。言斲輪人等者。莊子云。知者不言。言者不知。如齊桓公讀書于堂上。輪扁斲輪于堂下。釋捶鑿而上(去聲)問桓公曰。公之所讀者何耶。公曰。圣人之言。曰。圣人在乎。公曰。死矣。然則公之所讀者。古人之糟粕也。公曰。寡人讀書輪人何得議乎。有說則可。無說則死。輪人曰。以臣之事觀之。斲輪徐則甘而不固。疾則苦而不入。不徐不疾。得之于手而應于心。口不能言。有教存焉于其中間。臣不能喻臣之子。臣之子亦不能受之于臣。是以行年七十而斲輪。古人之意不可傳者死矣。故知公之所讀者古人之糟粕矣。此則人間之事亦不可說。次四句又二。先正明四句。次明開合意

法華玄義釋簽卷第十法華玄義釋簽卷第十一

　　　　天臺沙門湛然述


三明伏斷中二。先正明圓位伏斷。次復次下兼明諸位。初文又二。初正明位。次判通別。初文中二。初凡次圣。初凡位中二。先外次內。初外中五先立。次諸教下斥權。三大經下引證。四例如下引例。五今此下辨有無。亦兼斥權。初二如文。引證中云大經等者。第六云。善男子聲聞之人有肉眼者。說有調魔。不為修學大乘人說。故聲聞之人雖有天眼名為肉眼。學大乘者雖有肉眼名為佛眼。何以故。是大乘經名為佛乘。如是佛乘最上最勝。經文雖約調魔而說。通一切法。準此可知。又聲聞所得天眼既貶同肉眼。故知所得慧眼。既未同于如來所得第一慧眼。若望佛眼慧眼猶名為肉。以未見于中空故也。迦陵頻伽如止觀第一記。次內凡位中三。先立。次如經下引證。三當知下結位。初如文。次文二先引此經。次引纓珞。此經中云三陀羅尼者陀羅尼此云總持。此三各能總持諸法。如云一空一切空等。假中亦然故名為總。疏云旋者轉也。轉一切法皆悉入空。言百千萬億者。以從數故故名為假。中道法音能作內體方便故也。此三秖是一心三觀。持一切法通名總持。此中即是相似三總持也。次圣位者。若入初住得真法音者。謂破無明證真法性。若關中云。七住已上照體獨立神無方所。七住已前為證何法。不知復是何教七住。應廣破(云云)。次若約下判通別中二。先約位判。次約因果。先約位中二。先別。次若論下通。先別中云無生等者。已斷當地復伏后地。故名為亦。次通中又四。初下名通上。次伏順下上名通下。三又就事下二名遍通。四若約下因果互通。初文中三。初初住已去通上次亦名下五品之名通上。三伏忍下十信之名通上。初文二。先明名通。次大經下引證。涅槃在果其名既通。故知果名何獨寂滅。次五品通中二。初以伏義通上。次伏是下復以賢義通上。初又二。初立次仁王下引證。次義者亦二。先立。次普賢下引證。言普賢居眾伏之頂者。讓佛為圣。故等覺名賢。賢即是伏。伏中之極極在此位。名眾伏頂。三十信之名通上中。但舉伏名為例。故云可解。故知如來方得名為至順之極。五品尚通。是故六根但須況出。第二文二。先立。次引證。三遍通中二。初事理。次始終。初云又就事為無生等者。惑是事法。故約惑滅得無生名。名為就事。此惑若滅必證實理。故約所證名為寂滅。當知始從初住終至妙覺。一一無非惑滅證理。乃至五品亦可得名觀行事理。六根名為相似事理。乃至亦可云理性名字事理等也。今既明圓即是圓位。當知圓名亦可通用。二名互通者。此即克取初住已去與佛果位二名互通。約因果辨互通中二。先標。次釋。初如文。次釋中二。先通。次別。初通中二。先單判。次重判初文中二。初云約因論果。即因義通果。約果論因。即果義通因。次大經下舉別以釋通先舉別。故云是果非因等。次釋別令通云了見佛性亦得名因。言云云者亦應更言修涅槃故乃得名因。證涅槃故亦得名果。次等覺下重以因果之名以判證位等覺望妙覺為因者。今一往以等覺為因。妙覺為果。下地已去有重因果。所言亦因亦因因等者。大經二十五師子吼品云。佛性者。亦因亦因因。亦果亦果果。初以十二緣為因。因因者名為智慧。果者即阿耨菩提。果果者大般涅槃。故知經意以十二因緣為理性三因故名為因。觀因緣智望果是因。因上起因故云因因。菩提望因名之為果。菩提果上。又加涅槃。名為果果。次以十二因緣為譬云如無明為因行為果。行為因識為果。以是義故彼無明體。亦因亦因因。亦果亦果果。無明望行名之為因。若望于識名為因因。望于往因名之為果。望往因因名為果果。今從法譬俱得說之。故云亦因亦因因等。仍就證道。故從初住乃至妙覺。故于等覺唯因非因因。唯果者但望十地。若望下地亦名果果。故云下地已去是則初住唯因而非果。妙覺在果而非因。中間諸位互受其名。次別義中二。初略判。次云何下略釋。釋中二。先釋伏順位。次無明下釋無生位。唼字所狹反。次復次下約諸教中二。先且約別教。次問下重料簡前之三教對圓教辨。初文又五。初出舊解不同。次此不下斥。三當是下略判。四若見下辨非。五今明下結正。初二如文。第三文者。明其附傍通教小乘三藏意。亦似共地菩薩意也。四辨非中二。先明舊判見不應前盡。次若思下明舊判思不應前盡。初文三。初略舉過。次地持下引證。三第九下敘地持意結難。次明思盡非中又三。初略斥。次何者下引華嚴釋。三若七地下重斥。初如文。引華嚴中二。初引。次此是下釋出經意。此中為消界外同體見思。故須于界外更立三界。若不然者此與二乘所斷何別。既分內外見思名同。是故須立思分三界。從五塵為名。故例如欲界。從定地為名。故例如色無色界。故知違理由見。感報由思。五今明下顯正可知次料簡中二。先問。次答。答中四。先約苦輕重答。次又思下約障理近遠答。三約超果答。四結酬。初文言界外苦輕。故先枝后本者。凡障理惑名之為本。障事之惑名之為枝。故以界內見惑為本思惑為枝。界外無明為本塵沙為枝。是故界內次第修人。先斷于本。次斷為枝。界外次第必須先斷枝惑。次斷根本。界外既其苦輕借使流轉。不退歸下。為助化道故先斷塵沙。后為顯真方斷無明。余意可見。前后之問但見一途者。上設問云。前斷見惑。后斷思惑。但是一途次第之意。非是諸教超果之義。亦非通方圓頓之道。大章第四明功用中二。先釋名。次理雖下正釋。釋中二。先凡位功用。次圣位功用。初文又二。初略明外凡內凡位。次涅槃下寄此通辨四依位。四依位者。以此四人并能化他。故以此位釋于因人功用。若論今文應遍因果。四依義具如大經第六委釋于中四。先略述經意。次人師下明舊判失旨。三地前下且依古人出別判位。四若推圓下今家準別及于始終以立圓位。次明圣位中四。初略舉次若豎下明功用意。三譬。四初住下釋相。又為三。初明初住位。次如是下明二住去至等覺位。三論其下明妙覺位。初文從初住去乃至作十界像等者。若權教中三藏佛但云八相。八中皆劣。別教教道望證猶劣。今是圓教證道八相。具如華嚴云。或有見佛種種說法。或見在于兜率天上。或見來下處于母胎。或見初生。或見出家。或見成道。或見轉法輪。或見入涅槃。皆言或者。一一相中皆八相故。次文中初通明功用深廣。次遍如是下約境現身及例后位以論功用。后文可見。大章第五判粗妙中二。標釋。釋中二。初略判。次又三藏下格位判。初文二。初一往先明藏通粗而別圓妙。次而別下重明別教粗而圓教妙。初意者且言通緣實相。亦遙寄證以說。若論教道。中理則有但不但異。是故不可判之為妙。為是義故復更重判從帶不帶異故。帶粗即教道故也。方便等言并望實說故成行拙。次格位中三。初以藏通格圓。次以別格圓。三是知下結歸。初文意者。以藏通因果之位望于圓家但至似位。一一皆云有齊有劣者。惑盡處齊。觀行聞教是則為劣。亦以佛位格者為順教道故也。次以別格圓。為二。先格地前。次格登地。于中二。初正格。次何者下釋所以。于中又三。初正釋。次若與下約與奪釋齊不齊。不齊故劣是故須格三故知下判。判中又二。初約位判次以我下約因果判。初文三。法譬合。次約因果者既以我因為汝之果。當知果權權故為粗。當知下結。始從小草終至于此。一一皆以當知下結斥權位。三結歸又二。法譬。譬法好堅樹者。大論第十問諸佛功德無能勝者。一切天地誰可為尊。梵王答曰。佛為無上無過佛者。佛亦天眼觀于十方無如佛者。心自念言。我行般若今得作佛。是我所尊即是我師。我當供養尊事于法。譬如一樹名曰好堅。在地百年枝葉具足。一日出生高于百丈。是樹出已欲求大樹以蔭于身。是時樹神語好堅言。一切世間無大汝者。諸樹皆在汝之蔭中。佛亦如是。無量阿僧祇劫在菩薩地中。一日于菩提樹下坐金剛座。得成佛道無能過上。論譬極果。今取一日超百丈邊。以譬初住八相作佛。作佛義同故得借用。大章第六明位興中一往一辨四教次第。而不辨五時次第興者略耳。所以不明者既知四教則知五時諸教興意。如華嚴二興。鹿苑一興乃至法華一興。各有所以是故不論。于中先問次答。答中三。先列機緣四悉不同。次列赴機十六種說。三為是下結。列赴機中云界內界外事理惑者。或無事理隨人生解。解有巧拙故分事理。理有權實分界內外。若即理說惑謂惑為理。若離理說惑謂惑為事。故分內外成于四種。大章第七明位廢中二。先總敘意。次正明廢。初文者。具明諸教展轉漸廢。故作此說。若至法華一切權廢。是故此中不全同法華。次正釋中二。先敘破立之意。次正明廢。初文者。則廢三存一。初廢三中三。一先明如來破立之意。次明龍樹破立之意。三明今師破立之意。初文者。雖復五時增減不同。本意只為破三存一。故云如來破立意也。具如教興。迭興至小。如是漸廢唯存一極。次文中云毗曇婆沙明菩薩義等者。且對衍門存三廢一。廣如止觀第三記。三明今師破立之意又二先破。次而圓下立。初又二。先破。次往者下明破立意。初文又三。初破大乘不立小失。次常途下破小乘師謬用大失。三又別下單破別教執非實教失。初如又次文中三。初總破棄小用大。次此有下直破其謬用之失。三縱令下縱難其不識大乘謬用之失。初文者。汝棄小用大沒佛小乘為大方便。又汝若不伏不曉。論文自有菩薩義。何須用大。故以二失破之。汝若不嫌論主不解。何須棄之。三縱中云縱令引經釋大乘者。破舊引經不識義旨。是故須破。是故斥云何等大乘汝雖引八地破無明。而不知是通教下根被接之義。當通始終不破無明。通義不成。是故須破。汝引六地以齊羅漢。而不知是名別義通。別義初地即破無明。何得六地始齊羅漢。是故須破。次單破別教。言別是方便等者。執別教道不信頓極。名為謗實。次破立意者。豈以古師人往而存其非義。是故須破。次立一實中二。先立。次謙退。即章安嘆師法妙而自謙也。初立文中云超三權者。約廢權說。即一實者。約開權說。次正明廢中二。先結前生后。次正明廢于中二。初總敘漸頓三法四果。次釋。釋中三。初列經。次述今意。三正釋。初如文。次明今意。且置頓論漸者。若欲論頓有何不可。但明迭興迭謝之相。恐文稍煩故且置之以論于漸。問前文明興以對于廢。今文明廢復對于興。二門何別。非煩長耶答。前明興者若不論廢無由得興。雖復相對意在于興。今文明廢。若不假興何以明廢。雖復相對意在于廢。于正釋中四教為四。初三藏中二。先釋。次為此下結。初又二。先約菩薩。次約二乘。初約菩薩中五。先更述初立三藏。次教云下明初立意。三欲求下明須廢。四即便下明廢相。欲廢必須先破故也。五本望下明廢意。次二乘文少。望菩薩意可知。次結可見。次明通中為二。初正釋。次此通下辨共不共。初又為三。先菩薩。次佛。三二乘。初菩薩又為三。初總述廢立意。次立通下明廢意。三智者下正明廢相。初如文。次文言立通者。若成四悉。即以見真名為教足。三正明廢相者。通真諦中既含不空。故但真諦仍為未極。是故責云那得恒住于空。利根菩薩即見不空。見不空已佛智尚廢。何況三乘。以彼教中不云彼佛破無明故。今破無明。是故通云通教則廢。次菩薩下明通佛果廢者。菩薩之因既廢佛果豈存。次明共不共中四。初雙標。次分別。三故知下辨失。四通教下判廢不廢。方便聲聞有發心義。是故論廢。不共菩薩得于不空。此得即見理。是故不廢。次明別教中三。先述立別。次若破下正明廢。三此隨下明廢意。又二初地前全廢。次地上但廢高歸下。次明圓教中四。初直明不廢。次大經下明不廢意。三昔從下明不廢之意。四文云下引證初如文。次文云大經一切江河悉有回曲等者。第十經中佛說偈云。一切江河必有回曲。一切叢林必有樹木。一切女人必懷諂曲。一切自在必受安樂。文殊難云。是義不然。于此大千有洲名拘耶尼。其洲有河。端直不曲。名娑婆耶。猶如直繩直入西海。如此直河佛未曾說。種種金銀疏璃寶樹是亦名林。亦有女人善持禁戒功德成就有大慈悲。釋梵諸天雖得自在悉皆無常。今以回曲及叢林等以譬有余。金沙河等以譬無余。次釋三法。又三。初立所行不廢。次明三乘須廢。三重述所行不廢。次釋四果中二。初正辨四果。次以教行等例更分別。初約四果又二。先釋次結。釋中約四果以論三廢一不廢。此中言果即是羅漢。前明二乘即指三果等。前言二乘但是通舉意論聲聞。故今別語更加支佛。前言菩薩。并是方便位中。如通教人。但在六地已前藏別準此。若言四佛者。則聲聞菩薩并不須用。如向會通。此中言破化城等者。且語二乘。二乘既破。兩教佛果亦破。別教或廢圣人賢。或廢高歸下。令同成一佛果故也。次若從下。結文可知。次明三有廢不廢等中又二。先三一對辨。次又教下教行等對辨。初又二。先釋。次寄此且明判開。初又二。先約教。次以行智等例。初又二。先廢不廢。次立不立。初文二。先標。次釋。言從得道夜至泥洹夜乃至初教何曾廢者。初后俱集故知不廢。況結集已。留被末代。故知即是成前逗后。既結集在文。當知法華教興。此教仍須逗后。通別俱爾。據法華則廢。據教存則不廢。次立不立中有立不立。即指小機以對華嚴。若至法華無不立義。故云亦立不立也。言中間可知者。始謂華嚴。終謂法華。中間三味并有得入佛慧之義。名之為立。但鹿苑密入。余教顯入。鹿苑密入通大小人。余味顯入唯在于大。若余味小人于彼密入義同鹿苑。次約行智等略例中。所言諸者。亦須一三相望。如前所說故不復論。次判開中二。先約五味判。次但說下開。初如文。次但說下為二。初開成于圓教行位三皆不廢。次無量義下更重敘施。又三。初正明。次成道下引證。三相傳下釋疑。疑云。經但言余。為七十一。為七十九。是故引證。言相傳云佛七十二說法華者。準菩提流支法界性論云。但成道后。四十二年說法華經。論非佛說。故云相傳。法華但云四十余年不的云二者。教法被物所見不同是故從容。次別約教行等者。于中為二。初正釋。次問答釋疑。初又五。初以教對行位為四句分別。次約廢不廢等教行位三四句分別。四又廢教下單約教以廢聞相對為四句分別。四又廢智下單約于智廢修相對為四句分別。五又廢位下單約于位廢入相對為四句分別。一一四句中皆先列。次釋。初教對位行中言俱廢者。既指菩薩。當知前之二句并指二乘。二乘于法華前亦有密悟故。三藏菩薩于法華前顯密俱得。第四句者。教所錄行必留被后。通有二乘。望前三藏。義類可見。若約別教。但不須言住果及以密悟。余者并同。何者。初句應云廢教道之教也。行位若。至初地已上。即成法界。何須廢耶。行位廢者。接入后教教逗后人。俱廢者初心便轉。俱不廢者亦逗后人。次四句中言利根者并是菩薩初心即轉。鈍根二乘久住方便。言合者共也。次聞教四句中。言如廢者。舉三藏菩薩為語端耳。應通歷三教。第二句四教菩薩并須闕之。或是初心退墮者耳。第三句亦須歷諸教。第四句亦通諸菩薩。不必在密。次廢智四句中。初句者。亦通三菩薩。次不廢智更修智中云又次第習者是也者。凡云廢者。若法華前或廢權位入權入實。廢權入實。廢高歸下。若次第修習者。從初發心。本擬次第。自淺階深。何待廢淺而入深也。第三句者。三教菩薩闕之。亦據法華前故。引方等文意證也。言逗后者。人雖不修更須逗后。第四句者。四教初心并有此義。且約三藏事相便耳。通教至如此者。通有三乘。是故料簡全同三藏。別唯菩薩。故前明廢教。不更聞教。此句全闕。今不廢位而更入位句。闕二乘邊。由此別教次第入位其義可然。大章第八明開者。前諸興廢并約法華前教。既對一實以明三權。即對法華以為判竟。是故直明于開。故云可得如前。次即三下顯今經意。于中三。先述開意。次開生死下。正明開三。若決下將所開與本妙比決。初文中所以不言廢者。以廢義與開義大同。已如前與止觀記中簡竟。又恐人不曉相待中意。便謂粗外別有于妙。是故據理復須明開。又若不論待無以明絕。若明待已即指所待是于能絕。能絕亦絕方名為絕。具如前說。次正開中二。初通開初心。次別開諸位。初又二。先通舉開義。次歷圓教諸位入妙不同。初又二。初開凡夫未發之心。次開諸教博地初心。初文者。凡夫之心必有于發理體妙故。次開諸教者。諸教始終雖各有體狀。而同在初心一類凡下。故今開之。令此四初與圓初心所觀之理無二無別。次歷圓教諸位入妙不同者。即有按位進入二妙。問。此之二妙。何者為勝。答。互有強弱。若論當位即是即按位為勝。若據聞教能超即進入為勝。以在本位未知是妙。待入圓已方乃知妙。故成少劣。以進入功深是故復勝。次別開者具應四教。三藏菩薩居初者義同凡故。開三藏去皆云置毒者不同不定昔時置毒今方毒發。今法華經非不定教。但是即座聞于開權。能破無明義同毒發。諸位不同。稍似不定。故借置毒殺人之言。三比決中二。先結前。次舉譬。譬中二。先譬次合。譬中云小國大臣等者。前之三教名為小國。教主已下皆名為臣。臣中高位名之為大。兩教羅漢及通九地別教十住開入圓教名為來朝。并失羅漢及地住等次位之名。名失本位。雖預行伍等者。如阿羅漢按位入圓雖預六根行伍位次。比于本從圓隨喜來。乃成限外空位菩薩。故云空官。此據初入作如此說。久聞觀轉惑破行成。還同舊位行伍之限。若圓大國凡夫小臣名名字佛故曰憑寄。膂者脊也。說文云。骨也。秖是全以身心寄托佛境耳。能觀色心即是法性。故名憑寄佛法界也。未入品位不能益他名爵未高。乃為九界之所敬貴。次合中二。先合。次況。合中初從諸教去略合也。初合小國大臣。從圓去合大國小臣。大章第九引經中二。初敘來意。次正引中二。先正引。次諸經下以法華意結成。初文又二。初四教。次不定秘密。初文又二。初正引。次前四下明引經之意。初文自四。初三藏二。先引。次料簡。先引中二。先引。次何者下釋又二。初正釋。次故釋論下。引證羅漢同佛。次通教中二。前引。次釋。釋中二。初釋。次辨異。次別教中二。先引。次釋。次圓教中二。先引。次釋。釋中二。先釋。次圓信下辨異中三。法譬合可見。次明引經意中。前引三教者。意明教教皆有醍醐。醍醐不同故明所以。于中又三。先說意。次示四教醍醐位別。三前兩下判。初如文。次文二。先示四教。次纓珞下引證圓教。三判中二。先判。次以是下結判。次不定秘密者。以此兩教義理相濫。若順五時為次第者名不定意。若不堪顯露教中為次第者須秘密說。若別明者。已如前文第一卷中。今不煩文。故相兼說。于中又二。初先列五味。次釋。釋中二。先標。次一通下釋中兩意。先舉兩意。次釋中。教行兩意相修而釋。歷頓漸教故義之如教。一一教中隨行淺深。毒發不定故名約行。深得此意可與論斯教行顯密不定之相。一科之文兼含意廣。明過去雖聞。若不探賾。當時入位。隨聞遠近多少生熟行之淺深。故藉今生重聞方發。于中先通釋兩意。次若眾生下正明發相又二。初正明發相。次若有行人下判二妙。初文具歷頓漸以明發相。初華嚴。次四教。所以不云方等般若者。部總教別。總別互攝別義易明。故且依之。以諸教中具五味故故得約之。于圓教中前文不引五味。今為明不定須約位列之。又前兩教二乘之人。以法華前無發心義。雖復不定此人必須來至法華。故法華前教須明秘密。次判二妙中二。先進入。次按位中復引文可見。次以法華意結歸為三。初明諸經不具。次明法華方具。三次第下釋二妙相。次第入者。謂法華前轉成熟蘇開粗入者。謂法華會隨位即妙。菩薩容有二乘的無。各有二意準例可知。次大章第十明妙位始終中二。初略敘來意。次正釋。初文三。初明無差。次良由下明有差。三約此下明無差而差差而不差及不二相。次引文正釋中二。初引方便品。次引分別功德品。初文又二。初正明。次如此下明所乘不同。初又二。初引似位之始終。次明真位之始終。初文又二。先引文。次釋。初引文中二。先舉不知。次正明能知。即似位始終。五品始六根終。釋中亦且釋不知等。除其所知以顯不知。是故所除即似位也。次初開下真位始終。次明所乘中二。先所乘不同。次所行不同。初文四。初略標。次乘有下釋。三若言下釋乘所至不同。四初心下正明圓乘三相不同。五品乘教至六根。六根乘行至初住。初住乘證至妙覺。初初心下前標。我圓教下結。下二亦爾。次復次下明所行不同者。復舉別教以明未終。次圓教中有本跡二門。共方始終。以跡門中但入初住故也。本門方至余一生在故。又如下引分別品委明始終又二。初正引。次將前下略指前文。經中所列從八至四今具列之。次文言將前列位中引法華等者。指此卷初十門釋圓位中。第二明位數門。廣引此經分別功德品等文是也

○五三法妙中二。初來意釋名。次正釋。初文二。初正明來意。次言三下釋名。次正釋中二。初列章。次解釋。釋中文自為七。七章次第者。初言總者。謂唯一妙無復差別。機宜不純開總出別。即約教也教門不同次判粗妙。判意在開。開已純妙。妙必始終。妙軌遍攝故有類通。總以悉檀料簡諸意。初文總者為五。初標列。次結意。三經曰下引教釋意。四故大經下引證解釋。五前明下攝前四妙又二。先攝同。次若然下釋疑又二。先疑。次重說下釋。釋又二。先大師。次章安。初大師釋。文自三義。第三義中三。先略述本末。次從性下歷位。三自成下總結。自成者自從因以至果。化他者位位有之。次私謂下章安釋。言一句即三句等者。又二。先釋。次此諸下結意。初文者。前文大師自釋云三不定三三而論一等。今出私解。重牒前意稱贊前義名圓佛乘。異于偏教菩薩乘也。言記中者。指大師釋。是章安記。卻指下文歷別三法藏即是事從事出事之文也。私謂乃是再治定時方有此語。記中已有故得卻指下文。記中方便諸乘既并從于藏句開出故云別也。此私釋中三句各出一方便乘故云通也。次結意中云于一佛乘分別說三者。此有通別。若以道場思方便時分別說三。是則別指三藏三乘。從頓已后赴鹿苑說。若通論者。諸漸皆從圓頓開出。即是從頓開藏通別。今此三句皆屬于圓。故云從圓開出也次別三法者為二。先總明開合。次約教別明。初總中為二。先總論開合大意。次佛從下別開出方便乘。又六。先征。次如大經下引經示相。三何者下釋其開相。四又依經下引證。五例下引例。六以是下結意。前三如文。四引證中二。初引經證者。福是事法故事屬藏。斥同有為次引定力者。驗是福德。以諸權乘從藏開出。故二乘之人即是有為。五例中二。先舉能例。次今以下所例。此引界內意以例界外。驗二乘人是有為等。故云以下例上。既非中道名為福德。別教地前并未見中。故知并從藏中開出。六以是下結中二。先正結釋。次例結。初正結如前。次亦是下例結中云分別說五等者。前三乘上更加人天。離兩二乘為七。離三菩薩為九。謂藏通別三菩薩也。若止觀中明方便乘九念處者即除人天。開別地前三十心位以為三人。以人天乘無念處故。若言九人生方便土者。除六度菩薩。加圓六根。三藏菩薩不斷惑故。圓教六根未生實報。又九種醫九種土等。九名雖同九義各別。次約教中。初標次釋。釋中自四。初三藏中二。先明三乘三軌。次此教下明教意。于中明所詮所至興廢。真不能運是所詮故所以索車。言真不能運者。藏通二乘證偏真理。當教理極故不名運。運是載義亦名為遠。易云日月運行謂動也。說文云。陸載曰運。小果既極故非運義。言索車者。長者先于火宅門外許諸子云。汝等出來。吾為汝等造作此車。既非本有故云造作。諸子出已不見果車。皆詣父所而白父言。愿賜我等三種寶車。即索義也。下文廣明三乘索義(云云)。下文別教中不云索者。據后證道仍是實乘。故不須索。若據教道通皆須索。故云不退菩薩亦不能知。次通教中亦二。先明三軌中不分三乘異者。大同小異故不須分。從此教下明教意具如三藏尋之。次明別教中三。先正明三軌。次引攝大乘辨非。三若能下結示。初文二。先正明。次引證解釋。次文者。先列釋。次斥又二。初總。次何者下別又為六。初明不融之相。次是則下判。三元夫下明教意。四此語下今家誡示。五又阿黎下重斥判。六若執下誡勸。初二可知。三元夫去至一途等者。破別教教道及明立教道之意。于中先敘諸經論意。次明龍樹意同。并先用空遣蕩相著。后方分別歷別法門。當知前空亦空無明。無明尚空豈存諸計無沒含藏種子耶。又此文中從先以無常去至于四德。此寄如來漸教。示離執之方。此寄漸文兼具兩意。一約酪等四時。二約藏等四教。細類上下亦應可見。從凈諸法已去。正示滅后說法之人。亦應先蕩諸相著已。后還用于自他四句為他說法。四今家誡示中。云如除病去重更舉喻。從那得去責其計者。汝未遣著何得妄計阿黎耶識出一切法。從本之去判其有惑。故惑猶存新惑更重。從故知去判屬界外。仍非界外通方法門故云一途。于彼界外尚是一途。何得界內博地執諍。六誡勸中。云語見者依教語而起見不入真道。又云多唅兒蘇等者。大經第四四相品云。有一女人乳養嬰兒。來詣佛所有所顧念。心自思惟在一面坐。爾時世尊知而故問。汝以愛念多唅兒蘇。不如籌量消與不消。爾時女人即白佛言。甚奇世尊。善知我心。惟愿世尊為我少說。我于今朝多唅兒蘇恐將不消。佛言。汝兒所食尋即消化更增壽命。女人聞已心大歡喜。疏云。凡養嬰兒唅蘇傷多。尚恐夭命況復余食。女人譬慈。嬰兒譬信。乳養譬聞法。唅蘇譬贊嘆生喜。喜多尚妨于道。況復癡怒。今以蘇多譬生語見故與喜貪義同。依實起見尚損慧命。況于偏乘而生取著。故大經第八云。無礙智甘露。所謂大乘典。如是大乘典。亦名雜毒藥。如蘇醍醐等。及以諸石蜜。服消成甘露。不消成毒藥。方等亦如是。智者為甘露。愚不知佛性。服之成毒藥。次明圓教中二。先正釋。次是名下結成乘意。初文又三。先略釋三法。次若迷下明三障。三法身下辨體用。初文又二。初釋。次三法下融通。初文中言圓乘體者。皆須從初因以至于果。因果所取名為乘體。前之二教雖即同有真性觀照。能照所照但依權理。別教教道又以地前緣修方便而為乘體。故前三教所明乘體皆不至極。未極息教是故索車。圓教乘體從始至終而非始終。是故達到乘義猶在。故以真性始終不動而為車體。故此車體非運而運。次融通中三法譬合。次若迷下明三障障于三法。于中又四。初正明三障以障三軌。次若即下明破障顯軌。三真性下結顯三軌以成三德。四此兩下結成能嚴所嚴。三辨大車體用中二。先法。次引譬證。次結教意中二。先以人顯所乘。次無字下明乘之所至。于中又二。先立疑征起。次若自下釋疑。又二。先以運義釋乘。次復次下有運不運釋乘。初文又二。先略釋。次故文云下引證。又三。法譬合。次文者又二。初略立。次融通又二。先融通。次引例釋前圓乘不二。言轉不轉皆跋致者。大論七十七發趣品云。轉二乘心入菩薩位。第一義中一相尚無故無所轉無菩薩位。此約三乘理性不當轉與不轉。今亦約理而為體用。理體無退故皆跋致。動不動皆毗尼者。人天毗尼名為不動。無漏毗尼名之為動。雖世出世皆名毗尼。若約理論無動不動。故約理性無非毗尼。皆具足有一心十戒故也。故圓教乘無發不發皆名為乘。然此四教各具三軌。非但深淺不同。亦乃乘體誠異。以諸乘體不同故也。所以藏別兩教咸以智慧為體。通圓兩教咸以真性為體者。良以體為所乘未可暫廢。以藏別真性果滿方成。儻指體在當以何為運。若用觀照則從始至終故。通圓居因即事論性。即事之性果位乃窮。是故兩教真為乘體。又前之兩教通雖稍優并不知常。置而不說。別雖同證教道全權。故苦破之令同證道。圓雖理極尚有始終。恐世濫行故須委辨。是故廣以因果自他類例等釋乘義不息方名實乘。若得此意別顯一科義猶指掌。如迷此者自行何依。禿乘雖闕莊校車體猶存。忽昧斯旨乘何而去。能乘所至一切都廢。是則以火宅為寶渚。必為所燒。指煩惑為能乘。義須傾覆

法華玄義釋簽卷第十一法華玄義釋簽卷第十二

　　　　天臺沙門湛然述


三判粗妙中二。先約四教。次約五味。先約四教中二。即三粗一妙。前三為三。初三藏中為四。初明三相。次既是下明教意。三不見下引證。四半字下判決。初又二。初總明三法。次四念下明三法所至。言半字者。大經第五云。譬如長者唯有一子。心常憶念憐愛無已。將詣師所欲令受業。懼不速成尋便將還。以愛念故晝夜殷勤教其半字。而不教誨毗伽羅論。力未堪故。言半字者謂九部經。毗伽羅論者謂方等典。此以理等名方等典。非謂生蘇調斥方等。次通教中二。先明三法。次判。初文者二。先總明。次干慧下明所至。次別教中三。初明三法。次緣修下明教意。三若爾下判。初文亦二。初總明三法。次十信下明三法所至。次明圓教中二。先正釋。次故瓦官下以現事驗。初又二。初正釋三法。次明所至。初又二。初正釋。次秖點如來藏為廣下以大車釋成。初文又二。先正釋。次秖點下融通。初文約實相以論二者。正明即體論用故也。更融通者恐未了者二義猶別。是故三法展轉相融。此中四句。初句空藏為實。第四句實為空藏。中間二句但云空為藏藏為空此語猶略。貴在得意。若具足存中間兩句應云空為藏實。藏實為空。藏為空實。空實為藏。則成三對六句也。次以車體用釋成中二。初明體中融即。次又點下明與具度融即車體即是理性即也。具度即是對修明即。初文三對。初秖點下明體有用故高廣。次二對明體用相即。初對者明用即是體故非高非廣。次對者明體即用故是高是廣。然第三對不殊初對。為對第二以明第三故。初對中云秖點者。體即藏空明體高廣。細尋此意同異可見。言如來藏者。具如占察下卷末文。次攝具度者。即大車之具度故不異也。則止觀中正助合行其意可見。于中二。先釋。次以不思議結不異。次明三法所至中二。先釋。次引證。釋中三法展轉至于妙覺。余教不然。是故妙也。以我之因為汝之果。故三并非妙。次事驗中。凡是大師妙會諸處指斥他師。護時人情故云有人耳。五味可知。四明開中三。初總標。次釋。三從人天下結。釋中意者。以初句開人天。次句開別教。第三句開藏通。一一文中三。皆先引經立相。次明過失。三正為開。初引經明理妙。彼執者不知故皆斥有過。至法華并開無不歸妙。從此是下明過中云而其家大小都無知者者。大經第八如來性品貧女譬中引金藏喻。如止觀第一記已具引文。今更略消喻義。其家者五陰也。陰有佛性而大小不知。古人多釋。有云四果為大。凡夫為小。論人云菩薩為大。聲聞為小。章安云人天為小。析空二乘為大。析空二乘為小。體空二乘為大。但空二乘為小。但空菩薩為大。但空菩薩為小。出假菩薩為大。如是大小皆悉不知。別教雖知帶教道故故教屬權。第二句開中又如三譬以顯開相。言定不定者。定是緣修計定能顯理。不定謂真修能破定計。以真修望于緣修亦有二義。譬中云如輪王能破安者。輪寶威伏如破。十善化世如安。今亦如是。遍一切法為破。亦無能破名安。又除暗如破。生物如安。除瘼養珠準此可見。第三句次失中言三五等乘者。第二句既已開別。故知此中但開藏通。則三五等但約兩教。次結文可知。故知方便諸乘皆悉不知無始藏理一心三法。故各于一法少分起計并謂究竟。今如來善巧方便種種調熟。還示眾生本有覺藏。使大小咸知。昔覆今顯名之為開。今文大小之言雖復寄在初句文中。如章安釋意通后句即其意也。五始終者為二。初總標來意。次何者下正釋。釋中為二。初泛約一界。次今但下局一念十界。即是一念十如三道。于中為四。初以三道性相體等。為理性三軌。于中又三。標釋結。釋中三道各有法譬等。具如初文釋眾生法中。但今文中初明三道即十如中相性體三。為欲別釋三道相狀。故一一道各云性相。無體字者但是文略尋之可見。次夫有心下結中有二。初正結。次引證。證云儔者類也。謂業苦也。次以力作因緣為修得三軌。三如是果報為究竟三軌。四明本末究竟又二。初言等者。等前三種。性即是理。修得如文。彰顯秖是究竟。今不云究竟者。義通初住。次亦是下三諦等可見。前文明位之始終。則約凡位一始終圣位一始終。今明三法始終故須始凡夫一念。終在彰顯圣位。所以立此門者。前雖開顯猶恐不了者。謂以開發為三法始故須重明。秖緣始在于凡故凡位可開。凡無三法何所論開。故不動凡夫三法。而成圣人究竟三法。為是義故復立此門勸勿自鄙。六明類通中二。標釋。釋中五。初明來意。次列。三諸三法下明十條意。四生起十條。五正釋十條。初文二。初正明。次何者下釋。以一三法從始至終故名為豎。以一三法通會諸三故名為橫。余三望三互得為橫。若言赴緣名異則一。一三皆可自為橫豎。三釋十條意如文。四三道下復生起十條。若望名異意同。雖一一至極。此據圓理理體不殊。若據現名不無差別。故以十條共為始終。始自所化極迷。終至能化入滅。復一一條中皆約六即故。若離若合橫豎該深。五正釋中自為十條。初三道中二。先正釋。次結位。釋中先總對。次別釋。釋中自三。一一文中皆先釋。次引證等。下去九三文句大同。雖有小異大意可見。言妙句者。諸法從本下明理妙。于諸過去下聞名妙對三識釋中二。先總對。次釋。初文者。三識同在理心。教門權說且立遠近。言庵摩羅是第九。本理無染以對真性。阿黎耶是第八無沒無明。無明之性即是智性故對般若。末那識即是第七。執持藏識所持諸法。即此執持名為資成。以助藏識持諸法故。第六但能分別諸法故與第七同為資成。是故今文不論第六。若準唯識論轉于八識以成四智。又束四智以成三身者。則轉第八為大圓鏡智。轉第七為平等性智。轉第六為妙觀察智。轉五識為成所作智。大圓鏡智成法身。平等性智成報身。成所作智成化身。妙觀察智遍于三身。此中不取第九。乃是教道一途屬對不與今同。何者。彼居位果三身仍別。此在因位三身互融。即此三身秖是三德。三德據內。三身約外。今從初心常觀三德。故與彼義不可雷同。從若地人下正釋為三。初明互執成諍。次從今例下引例和諍中二。先引近事。次正例中二。先釋。次引論證。初文中云。言轉依者。轉于染依而依于凈。是故在染則種子依于黎耶。在凈則轉于能依以成第九。當知黎耶不離染凈。三正釋中引今經醉人譬者。醉如無明故譬黎耶。從世間狂惑去遍涉六塵故云游行。即是六七故譬末耶。珠是真性故譬第九。三佛性中。指常不輕中為正因。此之正因亦可為性德三因。今望緣了種子故但云正。若十二十乃至三十譬三佛性者。此三十子通宅內外。疏文且據能出宅邊。以譬三乘各有十智故云三十。今以諸子各具三性故以譬之。三般若中釋中先總對及指前三正釋余如文。三菩提釋中先對師位釋。次對弟子位釋。次三大乘中釋中三。先約師位自行。次舍利下約弟子位自行。三于一下約師位化他。初師位中二。先引經。次釋得謂證得。隨謂因果。理謂理性。言又舍利弗以本愿故至得乘隨乘者。說法屬智故是隨乘。由是證得故是得乘。故愿說三兼于二義。于一佛乘為理。分別說三為隨。意亦同前。歷七位者五十為五。等妙為七。不論名字但以五品為假名者。名字非位。乃至但論信等七位非是正位故也。次三身釋中又二。先列釋七文。次三軌下引文總釋前七。初文二。前二他經。后五此經。此并數句之內三身具足。應身即水月者。諸水非一故。報身為天月者。自受用報非多故也。次總釋中二。先略結。次正對。對中云從方等生者。翻名解義如止觀第二文。次釋三涅槃中。先破古。次釋。破古中三。先述古。次今以下出正解。三若將下破。次正釋中二。先略對。次正釋。于中二。先今經。次大經。初今經中性凈一釋。圓及方便兩義者。以性通本跡故也。圓及方便中先明本跡兩圓。次數數下明兩方便。準例亦應云歷七位。但是文略。次三寶釋中二。先引他二經。次今經二文各三寶義足。思益中云知離名法者。法體離染故。知無名僧者。僧體無諍故。次明三德釋中二。先總對。雖但別對已當總對。次別對釋。釋中二。先釋會。次破古中二。先總斥。次唯知下別破。以彼經一乘與此經佛性對破古人。初言二經義合者。大經及此經。大經調伏眾生名為解脫。此經數數現生為調眾生是故義同。余二德可見。碌碌者多石貌也。亦凡石也次別破中三。先破佛性。次又涅槃下破總名。三但涅槃下明經宗別。八千聲聞至記莂者。大經第九云。是經出世如彼果實。多所饒益安樂眾生。能令眾生見如來性。如八千聲聞于法華中。得授記莂成大果實。如秋收冬藏更無所作。一闡提輩于諸佛法無所營作。疏中古有三解。一云經誤。應云八千。即持品中八千聲聞得記者是。二云外國有八千人。三云若定應云八十年。章安云后二解不可。次破總名中云安置諸子秘密藏中。如止觀第二記。此三涅槃中所以對古師苦破者。以人多執招過非輕。故苦破之令歸正轍。如前釋眾生法及止觀十如。亦皆破者意在此也。如諸文中每至別教破地攝師者。執教道故意亦如之。此十三法同是今經三軌之器類故。此之十條散在他部諸大乘經。今經始終無不具足故一一三中皆引經文為釋。況此十條不出因果。今文秖是一乘因果故耳。又十條中所以菩提三身及三涅槃具引本跡。余文唯跡者。一以本中文狹。二以本果已成。故取菩提三身涅槃證義便故。道識性三全在凡夫。般若通因本因文總。但云我本行菩薩道。乘通事理及以因果故。三寶者本地既有佛寶必有余二三德可知。文雖存沒義必兼具。次四悉料簡中。先問。次答。答中二。初述意。次正釋。初文又四。初總明用四悉。次隨俗下別明用相。三朝三下明用四悉意。四善巧下結嘆。初二如文。三明意中。言苦涂水洗者。大經第八云。譬如女人生育一子嬰孩得病。是女愁惱求覓良醫。良醫既至合三種藥。蘇乳石蜜與之令服。因告女人兒服藥已且莫與乳。須藥消已方乃與之。是時女人即以苦味用涂其乳。語其兒言我乳毒涂不可復觸。其兒渴乏欲得母乳。聞乳毒氣便舍遠去。其藥消已母乃洗乳喚子與之。是時小兒雖復渴乏。先聞毒氣是故不來。母復告言。為汝服藥故以毒涂。汝藥既消我已洗竟。汝便可來飲乳無苦。其兒聞已漸漸還飲。經合譬意譬無我等猶如毒涂。說如來藏如喚子飲。或時說我或說無我。皆為適機如彼涂洗。次正釋中二。先舉章門。次釋。釋中又二。初以四悉釋此十條。次明妙不妙。初文二。謂初后。后文中言上下而無縱等者。上下是縱義。雖一點在上。不同點水之縱。三德亦爾。雖法身本有。不同別教為惑所覆。表里是橫義。雖二點居下。不同烈火之橫。三德亦爾。雖二德修成。不同別人理體具足而不相收。次文者為二。初料簡。次結位。初又二。初判。次開。初文三。初略立二諦以判四悉。則真妙俗粗。次約化城寶渚以判。三約五時教判。初文又二。初判。次料簡。初判中以三悉與第一義相對者。順大論文仍成別義。故大論云。諸經多說三悉檀。今欲說第一義故。說是摩訶般若波羅蜜經。通論皆四具如諸文。次若然下料簡中二。先問。次今言下答。次若不下決開。結位如文。問此中初以四悉料簡十條。則一一條無非四悉。次判四悉妙與不妙。乃云三粗一妙。應當三法亦粗亦妙耶。答若約不思議中。亦得論妙不妙。如三德中。若前三悉檀說之。義當于粗。謂三德為世界解脫生善。般若破惡。是故為粗。若見法身方始名妙。三德既爾余九亦然。若爾何故次又云三悉至化城耶。答此約大論文。皆以小乘為三悉。對般若為第一義。故作此簡。若依此義。今文唯在第一義也。故下決中云三悉不決皆名為粗。然取通途則今文并約不思議論四悉。判不思議三法。真俗相即。而論既以中道為第一義。豈以中道而隔真俗。半如意珠者。跡十妙中以釋五竟。十法共成如意珠法。言珠法者。秖是妙法十中居半。故云半如意珠。若大經十三即以羅剎半偈名為半珠。彼經半偈詮于半教。今之半珠即是全珠。何者自行因果已滿。是故今文以自望他。闕化他邊名為半珠

○六釋感應妙中二。先來意。次開章解釋。來意又三。初判前五妙。次境妙下果滿得名。三果智下正明感應來意。由果滿故。由機扣故。初文云上四妙為因者。位妙若立實通因果。為對三法且從因說。次文為二。先釋。次引證。初釋文言境妙。究竟滿名毗盧遮那等者。前行妙初已融會此境智行三。三而論一一而論三。及境等三各自具三等。具如止觀第二卷末指歸中文。一德具三三各具三等。今且從于理事合說。以境智行而對三身。次引證中云稽首智度無子佛者。大論文初歸敬偈云。智度大道佛善來。智度大道佛窮底。智度相義佛無礙。稽首智度無子佛。古人論音云。言無子者。有四義不同。一者無等。一切眾生無與佛等。二云無礙。佛是法王于法自在。三云無子復有二義。一者就理。佛能體悟無生真理名為無子。二者就事。如來生死種子已盡故名無子。四者無子亦有二義。一者般若名為佛母。母有七子。謂佛菩薩及辟支佛并四果人。即此七中佛最居長故云無子。二者無明蔽中無有智慧種子故云無子。今文中用第三第四。二無子義。果智究竟感應義足。三正明來意中。且依本業纓珞云等覺照寂妙覺寂照。問前明境妙以證得為無諦。前明智妙二十智中訖至妙覺。前明行妙次第五行訖至初地。不次第行亦至六根。若明位妙始終具足。向明三法辨始終中。始從凡心一念十界。終至究竟。是三法果。今初何得斷云四因一果。答一家釋義稍異今古。若得文大旨。則不[目*曹]元由。若隨文生解。則前后雜亂。前之三妙。若離而言之。唯境屬于理。故解依于理。依解故起行。行之所階。則有諸位。若至初住名隨分果。則分證三法。證三法已隨機起應。此則以智導行至初住位。又教所譚須論始末。此則具如生起中意。若從合明。具如行妙初說。若相由者不明妙行。境智行三。此三各三。三九秖是一而論三。次歷六即以至于果。皆開權顯實成妙感應。今從此義。故云四法為因。若從別說當妙高深自是一意次。開章別釋中二列。釋釋中。初釋名自二初列。次釋。釋中初釋名又二。先總立名者。謂感應通論。次別釋者。謂感應二字各具三義。初文者。如勝鬘經。勝鬘夫人是末利之女。末利及王既信佛已以書與女。女得書已即對使者而說偈言

　仰惟佛世尊　　普為世間出
　亦應愍我等　　速來至此處　

即生此念時。佛于空中現。即是雙明感應二義。若得此意例應可知。次別釋中今先明機三義者為二。先明用機為名例知緣感。次機有下正釋機名。言如弩有可發等者。眾生如弩。宿因如機。佛如射者。應如發之。益如箭中。善機者。大經十八云。我觀眾生不觀老少中年貧富時節日月星宿工巧下賤童仆婢使。唯觀眾生有善心者即便慈念。料簡中問意者。由前帖釋中云宜生理善即第一義。故今問云。為人名生善。理事俱是善。何意于理善。而稱第一義。答意者。理明是理善。理暗是理惡。故理之善惡。其性雖相傾。若理善生時。理惡必定滅。無有先惡滅。方始理善生。若事中善惡。其性亦相傾。善生之時未必惡滅。惡滅之時未必善生。故于生善以分事理。理善即屬第一義義。事中善惡。善生即屬為人義也。惡滅即屬對治義也。理惡即滅理善即生。故于生善以分二悉。滅惡唯得立一對治。惡無先滅故不分二。眾生得事等者。眾生得即理之事。圣人得即事之理。圣人知即眾生不知。又圣人得于因果化他咸應等事。眾生但得非因非果迷中之理。又眾生在因圣人居果。問為用法應等者。此一問答為欲生起機應之相。約理雖即不當應與不應。約事必有應與非應。法應應應俱皆應故。得法應俱名應。由此與機相對辨。致成三十六機應。次相中二。先正釋。次廣問答料簡。初又二。先標次釋。釋中先略舉機應兩相。次釋釋中先機次應。機中二。先征起。次釋。釋中有三。不言去取。應中亦然。初機者惡為機中。言七子者。大經十八釋月愛中云。譬如有人而有七子。是七子中一子遇病。父母之心非不平等。然于病子心則偏重。章安云。或以七方便根性為七子。謂人天二乘三教菩薩。是七子中有起過者。心則偏重。如來不為無為眾生者。亦第十八經。有為是惡故惡為機。又無記是無明者。若分三性即立無記。今立機緣且對善惡。無記雖非身口行惡。能覆理善。亦屬惡攝即屬惡機現雖是惡乘于宿種故得為機。相帶為機中二。先判。次正釋。初文中云唯有一發者。大經三十一迦葉菩薩問佛。一闡提者終無善法。是故名為一闡提耶。佛言如是。又問。一切眾生有三種善。所謂三世。一闡提輩亦不能斷未來善法。云何佛言斷諸善法名一闡提耶。佛言。滅有二種。一現在滅。二者現在障于未來。闡提具二故作是說。佛言。善男子。譬如有人沒在圊廁。唯有一發毛頭未沒。雖復一發不能升身。闡提亦爾。未來善法不能救于地獄之苦。未來之世雖即可救。現在之世無如之何。以佛性故則可得救。佛性非三世。故佛性不斷。今意亦爾。于現在世雖有正因。不可救故不成機緣。善惡相帶為機者。初從闡提起改悔心。此舉極惡以帶微善。上至等覺一品無明。此舉極善以帶微惡。準望前釋極善唯在佛。極惡唯闡提。二既非機。故以闡提改悔。等覺無明。即是相帶。名之為機。若爾。何故前明單善單惡。今復重明相帶為機。答前單明者。據強偏說。相帶明者據理實說。經雖偏說非不相帶。四悉順物作偏說耳。以義推之必須相帶。下釋慈悲為應義者。若偏若帶準此可知。慈善根力者。如大經十四梵行品。提婆達多令阿阇世放護財醉象。欲害如來及諸弟子。爾時踏殺無量眾生。象聞血氣狂醉倍常。見我翼從被服赤色。謂呼是血復來奔趣。我弟子中未離欲者四散馳走。城中人民謂我終歿。調達歡喜快哉適愿。我于爾時即入慈定舒手示之。即于五指出五師子。是象見已而生怖畏。失大小便投身禮我。善男子。我于爾時手指實不出五師子。慈善根力令彼調伏。乃至五百群賊得法眼等廣如經說。乃至如請觀音現身作餓鬼等。如前第四卷引論云。水銀和真金等者。出菩提流支法界性論。次料簡中有五問答。初問答明三世機應。問如文。答中二。先通答機應之由。次別答機應之相。初意中言以四悉力隨順眾生者。至理實無三世善惡。約事說故三世咸有。但隨眾生四悉機緣。宜作何世善惡而說。何世善惡而堪遇圣。次正明機應相中又二。先機次應。機中又二。先善次惡。善惡各有三世。初善中二釋證。初文三。初文中言五方便者。四念為一并四善根。四念雖有總別不同。秖是四念。停心治障。方便義疏。故且云五。又如無漏無習因等者。此舉無漏例未來善。如證無漏習果已滿現無善因亦能感佛。如阿羅漢根敗之士在方等座感佛彈訶。以有未來一乘善故。無漏根敗尚能感佛。況諸凡夫根未敗者。故引大論池華為喻。已生如往善。始生如現善。未生如當善。遇應如得日。次明惡中。言又未來之惡與時相值者。緣合名時。故求圣力助遮當惡。此三世惡并有可發。是故圣救。次應中。亦如機中應先明有應之意。謂四悉也。文無者略。又亦應如機中慈悲各說及引文證等。文亦從略。次別答中但語機邊亦應論應。若別論者以現在為應。何者。過去已過。未來未具。若爾。機應差舛何名主對。答。機生未來之善。感佛之時還名現在。故今且從機一邊說耳。次問中言若未來善為機四正勤意云何者。四勤中已生未生皆可令生。如何但云未來為正。若準正勤應云。已生善為機。如溉甘果栽。未生善為機。如鉆木出火。已生惡為機。猶如除毒蛇。未生惡為機。如預防流水。答意者機分通別。通則通于三世如四正勤。別則唯在未來。如前所說。雖在未來功由過現。是故過現以為機者。本為未來生善滅惡。是故四正勤中言雖過去等者。文中雖云已生善惡。意令此善未來增長。意令此惡未來除滅故云也。又如救火已燒正燒皆不可救。救正燒者本為未燒。次問答者為離性計。初問如文。次答中二。先破。次無性故下立。初中作四句者。若四計者。先破性已然后方可點空說四。是故感應各有四句。感四句者。謂眾生自能感。由應故能感。感應和合故有感離應離感故有感。應四句者。謂諸佛自能應。由生故有應。感應和合故有應。離應離感故有應。是故機應各以三假四句破竟。方以世諦四悉四說。立中二。初通立能所。次而能下。別判出能所又二。先判。次若更下誡勸言若更番疊等者。若從應為言。即以應為能。以感為所。若從感為言。則以感為能。以應為所。故以義推。從感為名亦有能所。從應為名亦有能所。是故不可以能所為名。應以生佛定之。使能所不亂。若但以能所為名。節節更立能所之號。則為生佛之上更立生佛。世諦則亂。故須且依今文為定。次問答可見。三不同中四。先標名。次列章。三但眾生下敘不同意。四今略下釋。釋不同自三。先四句中三。先列。次釋。三若解下結感應益意。釋中自四。皆先標次釋三結。釋中句句皆先機次應。言如須達長跪者。大經二十七。佛在王舍。須達爾時為兒聘婦。入王舍城。夜宿長者珊檀那舍。因見長者匆匆辦供。因問其故。乃知有佛。尋見如來。請佛至彼。如來許竟。須達及與舍利佛同往。經營精舍七日成立。所設已訖即執香爐向王舍城遙作是言。所作已辦唯愿如來慈哀憐愍為眾生故受是住處。我知彼心即與大眾發王舍城至舍衛國只陀園林須達精舍。月蓋曲躬者如止觀第二記。三明結益意中。若冥若顯俱名為應不可以凡目不睹故而言無應。此墮自性及無因過。于中為四。初勸其自勵以生善。次若見下勸信因果以息惡。三若不解下勸解四意知不棄其功。四釋論下引論文證須解四意。二釋三十六句中二初指前四句略舉機應各有冥顯以成四句。次若具足下機應各列一十六句。先列次結。先列中二。先列根本四句。次十六句初文三。先列四句。次冥是下略列四相。三如佛下引事證相。但證未來一句。余如前文機應相中故略耳。機中云非冥非顯者。非過去之冥。非現在之顯故也。問應中非冥非顯與冥何別。答并是法身益物。然冥益者不見不聞而覺而知。若非冥非顯不見不聞不覺不知。次機既下應中不列根本直列一十六句。據機中自列根本應中合有。但是文略。次結中云三十六句者。若準此取前文四句為根本。若取機中四句。更列應中四句。即應四十句。三就十界中云就自行既爾化他亦然者。自行化他俱能感佛故也。若分善惡自他俱有生善滅惡。是故善惡并得為機言交互者且約自行。如地獄中有九界機乃至佛界亦復如是。問下下法界有上上機如地獄中有九界機。鬼中有八。畜中有七。乃至菩薩有佛界機。此則可爾。如何佛界有九界機。菩薩有八乃至鬼中有一耶。答所言機者可發為義。發有近遠是故不同。若下有上機則通因果。所謂下果求于上果。亦可下因發于上因。若上有下機則唯在果。所謂下果求于上果。亦可下果發于上因。如佛界機在地獄者。謂雖發心求于佛果。破戒墮獄于彼可發成地獄機余八準此。若爾與地獄界有佛機緣有何差別。答眾生無始未曾出界不妨無始有出界種。然于十界重重交互不可具知且據一往約多分說。若佛界心強已名佛界。益在九界則名佛界有九界機。若已墮九界則名九界有佛界機。如惡業深重本是地獄名地獄界。曾聞一句可為佛因圣人亦以冥顯應之。是名地獄有佛界機。未堪頓入漸漸誘之故用八界以為方便。則為地獄有八界機。故知下有上機與上有下機其相有異。上下既爾中間交互準說可知。故應一界皆具九界。若約化他義分凡圣。凡位但約觀行相似交互說化。圣位則界界之身能為十法界化。問約四句說以論機應已兼三世何故更約三世說耶。答三世之上更加三世故得更論乃成九世論交互也。故華嚴中十種三世。九世為九更加三世說平等。以為十種。大纓珞中亦明九世。是故今文重約三世。次相對中三。先標章。次列四文。三釋。釋中二。先釋四意。次料簡。初又四。先釋初意又二。先總述。次地獄下正釋。釋中且約地獄。余二十四略而不云。下機關及三十六句亦然。至第四意方始例出二十四有。今正釋又二。先釋。次是為下結。釋中二。先并列。次釋。釋中先機次應。應中有標列釋。釋中機則先惡次善。應則先悲次慈。望前二十五三昧中四意略無諸有過患及結行成。何者。此中既明機應即行已成故須更明本法功德。機中復加善者。欲明機遍故。前但明過患者且從惡邊。次機關相對中機中善惡各有三義。應中慈悲亦各三義。以慈對善。以悲對惡。各各以微對赴。以關對對。以宜對應。下善惡中具足應云即假塵沙。即中無明。文無者略。次三十六機對三十六應者。以三十六句中句句皆有一機一應故得機應各三十六如一顯機以對四應雖同是顯從所對應四義不同故成四別。余句例此。又一一機中各具善四惡四。各具微等三義。應中若慈若悲各各皆以赴等三義應彼善惡各四中三。若冥若顯機應皆然。今且從總為三十六。況復如前約于三業三世十界及以一念等別。若三業之中更開善惡微赴等別則無量無邊不可數知。所以文中先約苦樂相對次以機關次三十六恐雜亂故。知此意已方可將此入前四句三十六句及十法界則可知矣。次別圓相對中亦先總標。次若歷別下正釋。釋中先釋。次簡。初文先釋一有次例余有。此言別圓不同者此約教證兩道得作此說。如地獄有破一品惑。余二十四有亦一分破。豈有地獄無明究竟名為了了余有未盡名不了了耶。故知且順教道說耳。若約證道地即是住故知不別。次料簡中先問頗有善機惡應等者。意不異前。隨無方問故有此異。是故還以無方之答。故引經云或作地水及火風等。如大經云云何名為不施一錢而得名為大施檀越。佛言不飲酒肉施以酒肉。不服華香施以華香。如是施者無一文之費而得名為大施檀越。如是施者施名流布。此等并是答無方之問之流例也。三菩薩應為妻子者。謂妙莊嚴王凈藏凈眼應為二子。光照菩薩應為夫人。廣如疏第十卷。拔樂與苦者。假使有問既有圓機感于偏應乃是機應不相主對亦應拔樂而與于苦。此舉例者。如拔人天之樂與變易苦。拔涅槃樂與入假苦。拔分別樂與實報苦。或拔淺樂示現與苦。如大經第四云又復示現于閻浮提疾病劫起饑饉刀兵亦復如是。又為說法令其安住無上菩提。次明粗妙者。判前不同相對二門名相。余之二門通于粗妙故不須判。又此二門中但判十界者。四句三十六句。及相對中二。并攝在十界中判以十界有優劣余無故也。于中先標。次列章。三解釋中。準前諸文亦可以開列為一門。今隨文便于此列之。亦如明位中以開寄在圓位門中列之。但從義正分章無定。就釋中二。先判粗妙。次結。初文二。先機。次應機中二。先地獄。次余九例。初文先判粗妙中三。初立具十。次阿鼻下釋疑。三即判下正判。獄中十界則九粗一妙。次粗機下辨機生熟召應不同。先粗。次妙。慈童女緣如止觀第五記。發菩提心名為妙機。未入六根名為淺熟。不至方便有余但近在于欲界天耳。次判應中二。先總論應。次約教辨判。初文二。先辨因果。次若無下舉非顯是。初文二。先因果次引證。由慈悲熏為因故果時能爾。次文二。先非。次是。正明應相。次約教中四教及別接通。所以不言接別等者。意如止觀。初藏通中三。先判。次譬。三何者下釋所以。言譬是圖寫經記乃成者。譬藏通神通皆是作意。如圖畫寫像經始記錄爾乃成就。不同鏡像任運相似。不同水月遍應諸器。別圓法譬可知。亦約證道同故合說。次開者又二。先單約機應。次約五味經。初文開前機應中九界之粗同為佛界之妙。若佛界中生亦名妙。若余九界熟亦名粗。又四趣中妙機近熟亦名為妙。粗機遠熟亦名為粗。次開前諸粗應中亦約教道須開兩教佛應。然但言諸經及以華嚴。對無量義與今經者。華嚴之后漸教并在無量義中所指者是。是故從略不須復敘。次無量與今經中又二。先無量義。次今經又三。初法說。次譬如下譬。三此即下明開合意。若識此意則知草木生之與滅不離于地。二草二木具如第三經合譬中。人天為小草。二乘為中草。三藏菩薩為上草。通教菩薩為小樹。別教菩薩為大樹。此乃藏通二教二乘合說名為中草。若作七方便名開人天為二二乘為二。三菩薩依本各為一。此開合之義隨機不同不可一準。觀心感應妙者。境如感智如應。境智和合即感應道交。具如止觀煩惱境中諸法般若三十六句。智照于境一十六句如四應赴機。境發于智一十六句如四機感應。應中一切智如冥。道種智如顯。兩智共為亦冥亦顯。一切種智如非冥非顯。機中真境如冥。俗境如顯。兩境如亦冥亦顯。第一義如非冥非顯。境之與智不出色心。色心凈故般若亦凈。色心秖是三業。三業為境用智觀之。是故亦可對前三業機應。又三諦之境不出十界。界必交互及以自他。故亦對前十界自他。故知觀心感應義足

法華玄義釋簽卷第十二法華玄義釋簽卷第十三

　　　　天臺沙門湛然述


次明神通中。標列釋。前諸文中并立來意一門但寄在文前明之。今則別列。言次第者次前文來故云次第。即來意異名也。于中為三。初舉前生后。次略示后文之相。三上辨下正明次前有此文來。初文二。初舉前。次若正論下生后。次示后文相中二。初列。次普門下釋。釋中二。初引普門證。次游于下釋經意。初明普門品但有二文兼得三意者。經文先問次答。問中具三答文但二。問云觀世音菩薩云何游此娑婆世界問身也。云何而為眾生說法問口也。方便之力其事云何問意也。答中句句但舉身口以兼于意。應以聲聞身答身也。而為說法答口也。既有身口必兼于意。或將應以兩字即是意也。善達機緣故云應以。次文又二。初約身口表意。次又化下從多少以論。初又二。謂法譬。譬又三。謂譬合結。次文又為三。先正論多少。次引證。三正辨多用身口。一切圣教但多有此二相故也。又為四。先釋二身二鼓。次此是下明身口所由。三若示下明所兼之意。四亦是下舉二行以釋二身二鼓。初文中言藥樹王身者則示可畏破惡之形。如大經第二十九菩薩品云譬如藥樹名曰樹王。于諸藥中最為殊勝能滅諸病。樹不作念若取枝葉及皮身等。雖不作念能愈諸病。涅槃亦爾(云云)。如意珠王身者。示為可愛生善之形。如大品第十云如摩尼珠所在住處一切非人不得其便。其珠著身暗中得明熱時得涼寒時得溫。若在水中隨物現色。毒鼓者。大經云譬如有人以諸毒藥用涂大鼓。于大眾中擊令出聲聞者皆死。此譬說于破惡法也。如止觀第五記。天鼓者如忉利天所有妙鼓隨天心念出種種聲。此譬說于生善法也。次意者。雖現身口皆由意慈。第三意者。睹身口相則知意業。今且引大經。經從說邊故名為語。今文略語以證于意。謂隨自意等語必待意故也。隨自如珠如天。隨他如藥如毒。二行對上亦應可見。次正明次第中二。先法說次譬況。先舉小譬。次小尚下以小況大。謂妙感應也。鳱鵲鳴者。鳱鵲小鵲也。西京雜記云干鵲鳴者則行人至。亦可作雁。今時書本多作干字。次名數中四。列數。釋名。次第。虛實。后二寄名數中辨耳。初如文。釋名中雖三文不同義意不別。地持云神謂難測知者。易云陰陽不測謂之神非佛教意。神通不同者具如文列。凡夫外道及四教也。三教如文。略釋六通如止觀第七記。彼文并是發宿習通也。復有生得通知鬼畜等。有報得通。如諸天等。有修得通如諸聲聞及諸外道三藏菩薩通教出假等。修得又四。若三藏二乘以無漏心依根本禪。若諸外道以有漏心依根本禪。通教二乘同通菩薩亦以無漏依根本禪。別教菩薩初依根本用無漏心。次依界外恒沙三昧。后依實相發得妙通。圓教初住初心雖別發得義同。又約六即。六根清凈相似發得。初住已上分真發得。妙覺一位究竟發得。今此文中即分真發。既從圓位已后起應現通故知正是發得通也。故大經二十二云通有二種。一內二外。外謂與外道共。內復有二。一者二乘。二者菩薩。菩薩修行大般涅槃所得神通不與小共。故知即是別圓菩薩如上得通也。前言十四變化者。初禪二。謂初禪初禪化。初禪欲界化。二禪三三禪四四禪五。準初禪說可以意得。具如法界次第委釋。圓教文相稍廣者。用今經意以余文助釋。于中又二。先廣釋。次料簡。初文中二。先出不同。次然下申今經以六根為通之意。余經不明者今經最廣。故知應用六根為通。于中二。先明意。次今云下釋。初文中云然經明鼻通最委悉者。一切諸經不明鼻通非究竟說。豈有諸根并得神通而鼻舌獨無。唯有今經六根清凈于中鼻根文最委悉。若華嚴明十種六根亦是六根皆有神通。但彼經在果謂初住已去。當知住前亦有似發。華嚴又明十種神變即十通也。一眾生身。二佛剎。三供養。四音聲。五行愿。六調伏。七成就。八菩提。九說法。十住持。次釋中二。先明所依。次文云下出通相。初言無記化化如止觀第一記。次釋通相中二。先且約眼根略釋。次見有下判真似。初文三。初略引此經。次借毗曇自爾之言。彼論在小此中在大。自爾名同意義各別。自爾秖是自然之異名耳。言毗曇云六入殊勝者。皆有通用故云殊勝。自爾之名通于大小。且引證大。然小乘中于一切法立因緣已皆云自爾。如青葉紅華非染使然故云自爾。通亦如是但是得禪自爾有通雖是作意即是諸禪自爾力也。小乘尚爾何況大乘。故今借小以證于大。三引央掘具如止觀第七記及第七文。次判真似中。借華嚴意對辨之也。言內外身通者此是真如鏡凈任運能照。以能照外現十界像故外像現內也。有此二用故分內外。論其實體內外不二。次料簡中言三根增減者。此引大論四十文云鼻舌身三者。但引彼論云有增減。若對六根與今不同。意云論文許有增減。何妨今經眼鼻身三數劣余三。是故引論以例今經。故云若例此義。余如疏說。于中三。先例不同。次引正法華證等。三復引今經證互用。次明粗妙中二。先判。次開。初判中二。先通敘變化所作不同。次正釋。初文三。初立。次引證。三若應同正報下各辨不同。次正釋中二。先正。次依。依正各二。先教。次味。初先正報約教中二。先釋。次如是下結。初文秖是十界不同。而四趣合人天合。二乘合菩薩離尋意可見。黑發纏身者餓鬼狀出大論。盥者古暖反。洗也澡也滌也。通論諸洗皆名為盥。若別論者洗手曰盥洗足曰洗。洗音銑。洗頭曰沐。洗身曰浴。規圓矩方。次若得下約五味中二。先四味。次今經又三。先總判是妙。次別示妙相。三總示妙相。初如文。次文中。云地凈表理妙者。理者境也。地既能持能生為諸法本故表理妙。光表智者。光處二眉之間故可表于中道智妙。三昧表行者。首楞嚴定正當妙行。風表乘者。風行于空而實非空不異于空。乘乘實相乘非實相而不異實相。地動表神通者。地本不動而能現動。實體非通而依實現通。次應同依報中二。先重判所屬兩意不同。次今且下正釋。初文者。論其正報尚乃亦可生佛相攝。但眾生唯理諸佛事成故一切眾生悉皆攝在佛境界中。況所依土本是諸佛所化之境。如世王土土必屬王。而萬姓所居各謂自得。其實王為萬姓以治國萬姓歸王而立家。是故以慈以忠更互相攝。彼此相望而從王義強。今為分于機應義異前從機說故云且從。況諸佛寂理神無方所。所依寂境號常寂光。是故砂石七珍隨生所感。若依此意復由生造。是故從之以立土為機。次正釋中為二。初釋初意。次若作下第二意。初文為三。初引大論總列。次若戒下釋所以。三凈穢下結歸。初文二。初列。次皆由下結示。次文者。然乘戒四句文在大經具如止觀第二記凈名疏初委釋。今且從略直對聲聞菩薩而為緩急之乘。直對凈土穢土而為緩急之戒者。為以大概攝諸土遍故也。于一一土若欲委明應隨諸教及三品戒各各對之為上中下具如止觀第四卷中。所言乘亦緩亦急者。初開三后顯一即初緩后急也。亦是中間具有諸乘。緩急四句依大經第六。大無量壽經呼安樂為安養。大論二十八云有佛土說一乘純菩薩也。有佛土雜如彌陀也。多菩薩僧少聲聞僧。若大論中明安養國非三界者。秖是非此娑婆三界耳。若就彼土具有三界。故無量壽經阿難白佛。彼安養界既無須彌。忉利諸天依何而住。佛反質云此土夜摩乃至色界依何而住。阿難默領。反質意者此夜摩等既許依空。何妨彼土四王已上依空而住。具明土相復有多種共別不同。如無動界雖是凈土猶有男女及須彌等。此同居凈土既其不同。同居穢土亦應不等。委明四土橫豎等相具如凈名佛國品疏。此中大略示其綱紀以明神通現土不同。若細分別乘戒緩急。應分三觀一觀三品。九品理觀細對三品事戒緩急。以驗諸土聲聞菩薩若純若雜。廣尋經論以求其異。知大小乘所被不同。則不起此座而觀法界。次明國土應第二意中二。先標意以兩屬故故安若作之言。次佛以下正釋中二。先釋。次判。初釋中二。釋。結。初中自六。四趣人天四教如文。一一文中皆言或凈或穢者。教由乘種。土籍戒凈故。戒有緩急使土有凈穢故也。既分菩薩四人不同應言上上品乃至下下品乘。聲聞既分兩教二乘緩急亦四品不同。一一皆言與無記禪合者。無記是理。慈悲是事。事熏于理至理皆用故云合也。若圓教修無緣慈初心即合但用有廣狹耳。如是下結。次今將下判也。通約依正者。前正報文約教之中直列而已。未判粗妙故今合判。于中又二初約教。次約五味。初約教又二約教判者。別教即約教道也。次約無記化化判者約證道也。又二。先正判。次引經。初文者。無記如鏡眾機如形發應如像。像關形對非鏡端丑但以形端丑判粗妙耳。故不以多少廣狹判也。言凈穢者。如鏡任運現像有通有別。通像如土別像如形。通別皆有凈穢皆有粗妙。是故山河為通所照。人面為別所照。故有通照端丑別照端丑。合譬可知。次引經。次約五味中三。初正約五味。次又諸經下重約粗妙難易轉判。三唯以一大事下約能所判粗妙。難轉謂二乘易轉謂菩薩。三能所中即所粗能妙。次又諸下開。如文。然此中神通之名通于深淺。故前判教中四俱神通但有粗妙耳。若準下眷屬妙中初乃別判。以地前住前為神通已上名應。后料簡中亦通取之。如妙音是神通來等。今文通者以神通感應果上之變用耳。故與應色相例判之粗則俱粗妙則俱妙。思之可見。次說法妙中二。標。釋。釋中二。先明來意。次正釋。初文為三。初約說不說明來意。為其機熟者說云因緣。次神通后明為來意也。前雖通敘二輪三輪傍正。正意但在身輪。故神通預表當說法之先兆。所以現瑞表于十妙前相。若據行說則十妙之中說法為說。若從教言之則十妙俱教。故序中所表表當說十妙。故前為二身今為二鼓。若滅惡生善通于偏圓。而二身二鼓無不咸妙。三演說下正明說意。次正說中。先列章。次解釋。釋中先略標釋名意。次正釋名。于中先出達磨郁多羅釋。達磨郁多羅者。此云法尚是阿羅漢。佛滅度后八百年中于婆沙中取三百偈。以為一部名雜阿毗曇。又撰增一集三十卷此義依彼。此中章門初一至五增數列之。第一一法第二二法乃至第五五法。初云體一者同是名句等也。諸經皆然故為一體。相二者有于長行偈頌二種相故。制名三者。十二部中所制之名不出三義。初言從字句者。此之三部長行二頌秖是字句耳。次言寄事得顯者。謂所記是車所說是事結戒因事托事為喻。本生事本事事未曾有事相最易知。論義者假往復事。三從所表表理深故。定名四者。從喻從體從體事從事也。授記無問自說論義體事合目者。如授記經記是當體所記是事。無問自說說是當體所說是事。論義往復名為當體所論是事。不同二偈但是二種偈相而已。以無孤起重頌事故。其中所說各別有事不得名為孤起等事。差別有五者。一者九種修多羅如文。從通總至二偈。言二偈亦在九中攝也。又如分別至修多羅去但是敷置說理之教屬修多羅。不同二部故對二部得此藏名。彼云別教非今家別。即指大乘為別小乘為通。二者偈陀四中。初言阿閦婆等偈者。且準俱舍明十六重后數。前十五重者。初從十十增之至第十六重名矜羯羅。初謂一十百千萬億兆京該梓欀構諫正載此即前十五重也。第十六矜羯羅。第十七矜羯羅矜羯羅為大矜羯羅。第十八頻跋羅。第十九頻跋羅頻跋羅為大頻跋羅。第二十阿閦婆。第二十一阿閦婆阿閦婆為大阿閦婆。此第六經所列即第十六第十八第二十也。言除修多羅者除長行也。第三意中復除重頌孤起方名為偈。第四意者于孤起中。復除十部相方名偈經。從通總來漸漸向狹。若前明修多羅則寬狹不定。祇夜二。先標。次頌意下釋。釋有三。初頌意。釋取所念法相方名祇夜中偈意。次若頌下釋余部意。次頌事中亦簡卻余九部中事外方是祇夜中事。三頌言中亦簡九部之言直說之言方是祇夜之言。二偈同是偈頌。雖開為兩同是偈中差別耳。授記有二。于中先釋名。次正釋大小二別。四者無問自說二。五方廣第六相識應有多義文但列四。料簡全闕。次大師正標釋。先直標十二名。即別名也。此標法名全依大論三十七文論文甚廣。次部者即通名也。新譯名十二分教恐濫部帙故也。經名亦通。于中三。先略釋。次斥論師。三舉世經義以釋出世也。次釋十二部別名義者。言出三藏外者。即簡小門三藏已盡取衍門為修多羅。彼釋大品故作此說。況復今文釋法華耶。若如第一卷通途釋者則不然。下去皆須在大。然文中。釋義皆通大小意在大也。授記中雖言二乘人天故知亦大。又復通釋放光收光等以表記也。言[跳-兆+尃]入等者。[跳-兆+尃]入記畜生。髀入記鬼。臍入記入。胸入記天。口入記二乘。眉間入記菩薩。頂入記佛。修羅既從鬼畜二道開出。今且略言從鬼故記髀臍中間入也。自說部中先舉自說無我所等者且舉小耳。次即云又如般若方等正明大也。從乃至已下去明通攝之相乃兼婆羅門事何但小乘耶。毗尼亦小一切通大況事毗尼本通于大。譬中亦然。先舉阿含次通一切。言億耳者生時耳上自然有環評堪一億金錢。二十億耳者亦耳有環堪二十億。故中阿含二十九云。佛在給孤。二十億耳亦游舍衛在暗林中。初夜后夜學習不眠。精勤正住修習道品。于是億耳安住思惟作是念言。佛弟子中精勤我最第一不得解脫。我家大富不如還家布施修福。佛知彼心令比丘呼來。至已禮佛卻坐一面。佛言汝實如向所念耶。答實爾。佛言我今問汝隨汝意解。汝在家時彈琴調弦琴隨歌音歌隨琴音耶。答如是。佛又言弦若緩若急有樂音耶。答曰不也。調和有耶。答曰有也。佛言。極大精進令心掉散。極不精進令心懈怠故當觀察時與非時。二十億耳聞佛教已于閑靜處。精勤修習得阿羅漢果。大論三十三廣明。次釋本事中云已說者。本謂謝在于往故云已說。一目等梵音輕重耳。言更有者大小部中復有此等本時之事耳。言為說三因緣者。如大論三十三釋因目多伽云如凈飯王強令五百釋種出家堪得道者。將至舍婆提城。所以者何未離欲故。若近親里恐其破戒。令身子等親教化之。初夜后夜專精不寐是故得道。得道已佛還將至本國。一切諸佛還本國時與大會諸天俱。至迦毗羅婆仙人林中。去迦毗羅婆城五十里。是諸釋種所游戲園。此諸釋種。比丘以精進故以夜為長。從林入城乞食覺道路長。佛知其心。有師子。來禮佛足在一面住。佛以三因緣故說偈云。不寐夜長。疲極道長。愚生死長。莫知正道。佛告諸比丘。汝本在家時放逸多睡。今精進故覺夜為長。本在家時駕乘游戲。今著衣持缽步行疲極故路為長。此師子鞞婆尸佛時作婆羅門師。見佛說法來至佛所。爾時大眾以聽法故無共語者。即生惡念發惡罵言。此諸禿輩畜生何異。不別好人不知言語。以是業故從彼佛時乃至今日九十一劫常墮畜生。此人爾時即應得道。以愚癡故自作如是長久生死。今于佛所心清凈故當得解脫。如是等經名因目多伽。次本生中云攫脅肉貿猴子者。大論三十三釋本生經中。昔有菩薩曾為師子在林中住。與一獼猴共為親友。獼猴以子寄于師子。時有鷲鳥饑行求食。值師子睡取猴子去住于樹上。師子覺已求覓猴子。見鷲持去在于樹上。而告之言。我受獼猴寄托二子護之不謹。令汝得去辜負言信請從汝索。我為獸中王汝為鳥中王。貴勢同等宜以相還。鷲言汝不知時。吾今饑乏何論同異。師子知其叵得。因以利爪自攫其肉以貿猴子。于疫病世為赤目大魚者。出過去因果經。經文廣明。疏中略辨。救于泫溺者。大論云。菩薩昔為飛鳥。救諸泫溺諸商人等。乃至溺水。而心不退。泫字(乎罥反)混流也。又救泫溺者。如大論斥三藏中云。于大海中自刺。而令諸商人依之至岸等。毗佛略略字。大論云(來夜反)次分大小中二。初大小相望以論通別。次為緣下明通別意。初又三。初小九望大三。對十二。為通別。次有人言下。大九望小三。對十二為通別。三有經言下。大一望小十一。對十二為通別。初文中三。初略標三九別。次釋十二通小。三又涅槃下。明十二大小共。初如文。次文又五。初明通小。言大空經者。阿含經中。有大空經。經中廣明是老死。誰老死。為人法二空。如止觀第六記。次故涅槃下。證通小意。三大品下。舉大品況。四有經下。若通小故大小俱十二。五但是下。釋三別在于大。則十二唯大。次故涅槃下。十二通大者。大經既云先雖得聞十二部者。并指鹿苑。故知鹿苑。亦有十二。如次文。魔雖不能說頓十二部。故知亦能說權十二部也。亦為二乘。說小十二部。三大品下舉況。魔說尚具十二。況小乘耶。四引一經據信者情不偏于九。則大小俱十二。按此下。結言若信六部通大小乘。不信六部互不相通者。河西云。修多羅。祇夜。和伽羅。優陀那。伊帝目多伽。優波提舍。此六顯現是故易信。余六深隱是故不信。復有人云。但信六部不信六部。不論深淺今謂不然。將大小俱十二望大小各九。各九是別各十二是通。各九之中緣喻事三局在于小。廣問記三局在于大。余之六部通于大小。此以通難別故云既信六部通于大小。不信余六三唯在小三唯在大。故云不信六部互不相通。此六若許通于大小則成大小俱有十二。五正釋三九別中三。初先斥通義。次正立別。三何者下釋小無三。三明十二大小共可知。次大九望小三中二。先明大別在九。次通語下明大通十二。三明一與十一中二。先別立十一。次若言下亦通具十二。言十二部者。大經。十四云。又有說者。名十一部。菩薩純說大乘方等。第十九云復有十一部經。除毗佛略亦無如是甚深之義。次明通別意者。如上所說一往赴機據理應以通說為正。故第一卷中明一十六番十二部也。通別之意意在于斯。三明對緣者。以前大小對何等緣若通若別。若不辨對徒施法音。于中為四。初辨法名有無。次次約十下正明對緣之相。三前以下明所依。四雖復下明攝法。初文中二。先立生熟兩機。次若眾生下明機生則無十二部名。于中又四。初正明不立其名。次故天竺下引例。三故地持下引證。四若深下泛明出沒初如文。次引例中三。一西方。次此方。三引權行大士。法身菩薩示為世王。雖內善眾典必依跡立不濫其蹤。次引證言即其義者。謂不濫用十二部名也。四出沒中用則必得教意不然。所言深觀行者雖暫用其名而心恒達法相故也。次正明對緣中二。先通立大小兩機。次今總下通列顯秘等教。于中先列兩種四教。次一者下釋兩四教。初言四緣者。兩種四教所被不出四緣。四緣秖是藏等四教。人不見者。妄于顯秘等四而生穿鑿使聞者失途。具如第一卷中明之。次釋中二。先釋密等四教。又二。先明去取。秘在大圣赴機今且置而不說。若欲說之秖是口密。赴四機緣令其彼彼互不相知即是其意。顯秘雖異教不出四是故不論。今且釋其三謂頓漸不定。所言共者三顯一秘。次正釋中言對四名漸者。由頓后開漸漸涉三昧故教成四。具如第一卷及喻疑中辨。若不深見一家門戶如何能辨此漸等四。復更下文明藏等四。彼此兩文更無差別。但漸中合明增減不定同座異聞。同名為漸對機分四耳。頓二亦然。但指華嚴故云兩界。不定但于頓漸二途稟益不等。是故名為頓漸不定。次二者下明藏等四。且置頓與不定。令識漸中四相分明。復須除秘故云顯露。秖是重分別前漸中所用四法之相故云更明。此四中圓何曾異于頓中圓極。復與法華圓義宛同。而尚不及法花開顯。妄生比決一何苦哉。又藏等四中所言對界與頓等中文意少別。何者彼頓等中通束于教。以藏為聲聞通為緣覺。別為菩薩圓為佛界故使爾也。今藏等中離人為界。故藏三通四。通真含中以為佛界故爾。此以兩教佛界有教無人故置不說。別對二者亦可存于佛界。亦可旦置佛果但以初地而為佛界耳。三明所依中以依法性故。故能于彼雜類之身。說于如是不思議法。然又立此頓漸顯秘次第。必須八相佛形而說。言海渧研山者。如華嚴龍宮誦出象負西來此下本也。大本十三世界微塵數品。故知不可以海水毛端渧數知其偈限。不可以研須彌為墨書其文字。故知西來象負偈數能幾。四明攝法中縱于雜類身中所說以十二部收亦無不罄盡。四明所詮者。既以能詮教被所取機。機緣不同教亦碩異。若不以所詮為教體。與邪經外論亦復何殊。故以所詮定之知教有所離所至功能有歸。所詮者何。所謂諸諦。于中二。先敘意。次若說下正明詮相。初文者。四教本中有四種意。一約四諦。二約三諦。三約二諦。四約一諦。一一意中皆具三義。一明所詮理。二明能詮教。三明所出經論。今此略用初之二意。能所合辨。從所標名。故云詮意。不廣分別。故但云意耳。于正明相中。先明人天。次明出世。初文中。云人天教永不詮真。但詮思議之俗者。但是俗而非諦。望出世法。屬俗諦攝。故云思議俗耳。次出世中先漸次頓。而先明漸者。隨便說之。應無他意。初言若為漸者。以人天教非五時次第。故以三藏而為漸初。初但說于無常苦等。故云正詮思議之俗。雖通涅槃。涅槃是小乘法性。若初詮法性恐增邪倒。不能破于常等僻。故俗正真傍。無常少寬即正示真理。則無常幻化。悉皆為傍。是故次云真正俗傍。既獲小果正欲令其入真中道。傍以菩薩不思議真。兼帶而說。故云真正俗傍。言中后者。此兼方等般若兩意。故方等中所得小果。多因正詮思議之真。至般若中即不思議之傍正也。乃至去即法華開權顯實。真俗不二。故曰雙詮。若說頓教者。華嚴頓部。正在圓真。兼申別俗。故云真正俗傍。不定教者。或傍或正或俗或真。次約漸中四教者。言漸四者。意旨如前。問。漸初亦是三藏。四教之初亦是三藏。何故前云初正詮思議之俗傍詮思議之真。此中何故云正詮思議之真傍詮思議之俗。答。前文為成漸教之初不分菩薩與二乘之別故。前文明二乘初心但云俗正真傍。后既約教分之。故開三藏以為二段。以理而言。二處菩薩俱是俗正真傍。二處二乘俱是真正俗傍。以菩薩乘同于二乘初心故也。彼此通詮是故不異。若約別教等者。初心即是信住二位。中心即是行向二位。后心即指初地已上。五明粗妙中有五。初列五名。五中初理次言與第三所詮何別。答。初言理者唯約所詮。次云言者唯約能詮。此二并是跨節明義是故但立一音一理。雖云粗妙義已當開。第三所詮即當分義。一一教下自明所詮仍判粗妙。以此異故與前二別。言五門者。即約凈名中旃延五義謂苦義空義無常義無我義寂滅義。疏云。約理名五義。以智緣理名為五行。約定明五門禪。此五為眾行之旨歸。故四教四門各明五義。今文通說且云五門。由迦旃延為諸比丘敷演三藏四門五義。為維摩詰通五義訶。故云諸法畢竟不生不滅是無常義。故知諸法生滅但是無常非無常義。四句推此生本無生滅亦非滅方得名為無常之義。五受陰洞達空無所起是苦義。諸法畢竟無所有是空義。于我無我而不二是無我義。法本不生今則無滅是寂滅義。余例初句思之可知。問凈名彈斥既斥四枯應顯四榮。何故結句皆歸四枯言是無常等義耶。答訶有漸頓。漸如旃延頓如空生。應如涅槃二鳥雙游不得相離。是故今說真無常義不離于常。故云不生不滅是無常義。又若委論者。若說生滅唯得結歸無常義邊。若說不生不滅則結歸不定。若結歸無常即屬四枯。結歸于常即屬四榮。結歸非常非無常即屬非枯非榮。下之四句準此可知。若以教判。枯屬藏通。榮屬別教。雙非屬圓。以衍門中不生不滅義通故也。故今教教皆云五門意在于此。問余文何不明五門義獨在此中。答余門通用有何不可。此明能詮及以所詮。互有粗妙故須用之。何者。凈名以通訶藏意在別圓。故且用于能詮妙所詮粗。以訶旃延能所俱粗。意在結歸非常非無常能所俱妙。一俗隨三真轉意亦如是。真秖有二。別真猶帶教道。是故開之。四眾經中為二。先跡。次本。跡中又三。初五味。次判。三又云昔下開。此開且寄此中明之。于中又四。法譬合證。初法中言如此兩意等者相待絕待也。初句云毀呰聲聞即正直舍方便相待意也。從又云已去開方便門絕待意也。譬合如文。第四引證中言論云等者。大論文證也。言秘密者。非八教中之秘密。但是前所未說為秘開已無外為密。次復有下本門。言在后者指第七卷。次就此經中。初標。次釋。三結。四開。釋中言因緣妙者。發心為因聞法華經為緣。又以結戒為因緣者。以實相心離十惱亂即其意也。未曾有妙者。獨放眉間光表于中道余經雖放未曾獨放二眉間光。皆兼足頂及面門等。故使所表各各不同。三變土田者。土田梵云佛剎。物所生處名為土田。即佛生處所也。亦是一切諸法之所生處。三變表三智破三惑。余并如文。四開者。前雖因便義立于開此正當遍開之相。此中言理廣者。其實通于十二部。以廣經是理事隨于理。理若開竟事無不開。若列當文十二部已是開判竟。更重明者但向引文直示十二相。故以此十二對法華前諸教以論待絕。故即向所列是待絕十二部也。然前五意雖在判粗妙中列之。前二意明佛本意更無異途。第三意即是約四教判。第四意即是約五味判。至第五意方是正開判今經是妙。第六欠觀心者。應用觀心十二部經。別有小卷流行者是。此說法五章中初釋名義通于大小。故至第二方以九三一與十一。約于通別。而辨大小。故前之二章。但是能詮。將此能詮于所被故有對緣。由緣不同故所詮異。所以第四。更明所詮。能被所被能詮所詮。從始至終一期教顯。欲明所說所化粗妙。復欲開此諸粗非粗。故須第五判開共立。方始顯于所說之法。終訖具于待絕二妙。又復此中雖辨所被所詮正意并是以所顯能。所被既純知能被妙。所詮既即讖能詮融。是故前來悉皆屬教。如教而觀故辨觀心。一切教中凡諸十二一心中具無俟他求。是故須明觀心十二

○次明眷屬妙中列章解釋。于中又五。初總明次第。次譬如下。略釋眷屬名義。三行者下。寄例以釋眷屬義也。四他土下。明眷屬之由對他土辨異。五昔教下對粗辨妙。又初意是總明次第。后四意是別明次第。一一莫不因說而生故次說后。而明眷屬。初文者次第秖是來意異名。說即指前說法妙也。次意者。先義。次名。如來如父母。所說如遺體。受者如攬此。成身如眷屬。名中宿緣相關。如性親愛。今日受道名為臣屬。所受如說能為眷屬。次例中意者戒定慧如說弟子為眷屬。由中意者為二。先正明由。此土由說也。次故二萬下引證。既云教無上道及覆講法華故并從說。自大通已后種種調熟令入一乘。故身子下重證眷屬也。言今日乃知真是佛子者。小乘中以菩薩為似子聲聞為真子。大乘中以菩薩為真子聲聞為似子。故身子于昔自謂為真。今日乃知聲聞為似。蒙佛開示方名真子。次粗妙者亦名今昔相對。昔指鹿苑三藏三乘對權今日法華為妙。言昔教五人者。一頞鞞。二跋提。三俱利太子。四釋摩男。五十力迦葉。具如疏釋。今又為二。初正明對辨。次從聞下別明所生。又四。初總明三慧生。次從佛下別明三慧生。三三慧下總結。思修并因于聞故具列之。四故次下結。次文言法化為思者受化故思。修故得分。正明眷屬中。標列釋。釋中初釋理性中三。初明理同。次引證。三結歸。次業生下釋余四眷屬。又二。初通約四教結緣成熟。次別約四教釋四眷屬。初文又四。初明結緣不同。次若信下受道不同。三結緣下明成熟不同。四雖復下結成眷屬。初又二。先立二類。次釋二類。初文云飲他毒藥失本心者。忘本所受故曰失心。從本化來迷真之后起無明惑如飲毒藥。背大化為失心。不失者下釋兩意。初人大通佛所已結緣竟。中間成熟成頓眷屬。次人久迷生死復須更結。即大通之后也。次別約四教明四眷屬中即為四文。初三藏中二。初釋三。次辨無四。初明三眷屬為三。初明業中為五。初今三藏下明垂三藏跡。次往日下敘昔施化。三緣未下明今日相遇。四明受道不同。五若不下明此佛一段眷屬義絕。初三如文。言甘露初降者。初轉四諦法輪也。即以教法名為甘露。初稟道益名為服嘗。如大象捍群者。諸佛菩薩示入生死。示與眾生共證解脫。五佛子者四果及支佛。且約示輔三藏佛生為眷屬者。若權若實俱云業生教門且爾。言緣絕者。且約三藏一期而說。教中既不說有生處故昔教中不復論生。跨節論之生生不息。次愿生中其文簡略。大意如前業生中說。言愿眷屬者。如論云內諸眷屬并由宿愿。又如帝釋發心若太子于最后身成佛之時愿為馬載太子出城。亦如大拏太子見阿周陀。阿周陀發愿若太子成佛愿為神通弟子。即目連是。余皆例此。具在佛本行集。于中為三。初正明眷屬。次明受道不同。三眷屬義絕意同業生。皆言傳付后佛者。如彌勒云。釋迦文佛種種訶責無奈汝何。教植來緣今得值我。此例可知。次神通者為二。先正釋。次料簡愿通不同。初文為二。初正明三藏通生。次三藏下明以大乘意說有生。初文三。先正明眷屬。次或為下受益不同。三殘惑下亦明緣絕。次以大乘意說神通眷屬界外有生。次料簡中云愿通云何異者。由向釋云或以愿力或以通力。既于通中而兼云愿。愿之與通有何同異。約自下答。又為三。初略答自力及教不同。次約本處有身無身。三約大小二教重辨。初文修得報得總明自報力也。約教名誓愿者。大乘教門所說名此神通以為誓愿。誓愿來者。昔稟佛教起于誓愿。佛昔亦以大誓愿攝。故世世相值為熟為脫。今佛生此誓牽而來故云約教。言通有誓扶等者。若三藏教習不牽生。若正使盡無復生處。況三藏教因則正習俱在果則正習俱斷。故依通教及大乘實說得有來生。次明通教三眷屬中為二。初正明眷屬。次對辨應生。初言橫從他土來者。或在娑婆之外俱有來義。娑婆內來此不須疑。故凈名云。從余四天下來在會座。諸大乘經皆云從十方來。次明別教四眷屬者。前之兩教教無應身故不論應。圓教亦然故先明教。言如前者。如前別教。次問答料簡中具簡二教應身。有二問答。初問如文。答中自三。列釋釋熟他中為六。初明能應。次若得下明于所化辨能化功。三如華嚴下引證能化。既云非生死者。即應生也。四復次下。釋疑。五通結意。六約今經以判妙。初如文。次文者。所化入真。還同能化。三引證中二。先通引。次摩耶下。別引人類。四釋疑中四。先通釋。次何者下舉例釋。三調達下。別引人類釋。四故華嚴下。以所得法門驗釋。初如文。仇亦怨也。法身如龍象。若作魔王。非二乘所堪。言調達是賓伽羅菩薩等者。故大經云。若提婆達多實是惡人。墮阿鼻者。無有是處。今經授其當作佛記。品后又云。若有男子女人。聞是品者。凈心信敬。不生疑惑。不墮三惡。生十方佛前。豈五逆人。有此聞品妙功德耶。余并如文。六顯昔粗今妙中。云諸余經典非不明此等者。非不明此內外眷屬。未若今經開權顯實。二自熟中。即跡本二門意也。本門二文。下土此土。具如經文可見。言法身菩薩或從生身進道等者。如他方大士。或從釋迦生身佛邊聞法進道。或從法身者。如大論云。法身佛為法身菩薩說法。此約界外。得作此說。大論八十七問云。生身菩薩。貪惜未除割截則難。若無生忍菩薩。猶如化人割截無痛。有何恩分。答雖得無生行亦為難。何以得知。得無生已。應受寂滅無量快樂。能舍此樂入生死中受于種種下賤之身。生身菩薩著此法身故希望心施非清凈施。是故不及無生忍者。是故無生忍菩薩方名大恩。故知生身法身仍須進道。為進道故聽法利物。具如分別功德品。無生忍去是法身菩薩。自此已前至八世界是生身菩薩。大論三十七廣明諸佛眷屬不同。三本緣中二。先略明。次若別下更以通別兩釋以簡本緣。所言別者四土對四類。若通說者可知。言未斷惑者未斷無明。次問中言娑羅林等者。大經云。如來至彼俱尸城中欲入涅槃。師子吼菩薩問。如來何故離六大城俱尸城。現我為迫逐諸外道故不住六城。我昔于余處未名師子吼。今于此處娑羅林中大師子吼答文者。從他方起通來非神通生此。是法身發得神通名神通起應從他方來非起應生此。言大誓愿者。昔結圓種今以圓熟。故云大誓相關。是大事不思議業相召不同結業牽生之類。或有未破見思藉妙音力而得來者。非大誓業亦是結業眷屬妙也。此則自是一途。若準前意并以法身為四眷屬方答前問。故下結云愿通來者亦能應來。不言業者。業濫實業故也。下方聞聲者。涌出中云。爾時下方菩薩聞釋迦牟尼所說音聲從下發來。妙音見光者。妙音中云。爾時一切凈光莊嚴國中有一菩薩名曰妙音。久已植眾德本得諸三昧。釋迦牟尼佛光照其身即白凈華宿王智佛言。我往娑婆世界等。三判粗妙中二。先判次開。初判為二。先約教次約味。初教中二。先正約四教次責偏部以顯妙。初文二先三粗。次一妙。三粗中何但所化成粗亦乃能化非妙何者。以機粗故致使化主現為粗身乃至菩薩現粗眷屬而成熟之。且從跡判故皆屬粗。次此經妙者直引此經當教當部二義俱成故便引之文中自列三妙。次文準義初文應云結緣妙。次一切下釋前結緣方屬成熟。后文內外中間兼得業愿通三。言其于五欲無所復堪者。以閹人譬助顯此意。以色敗故五根亦敗。以心敗故是故二乘菩提種斷。次譬如下譬向三文。元始謂結緣要終謂得度。余教豈無此事。但教中不說故判為粗。次責偏中不破華嚴圓教但判部權。而弘教者不曉故破其經師。于中初責。次故知下判粗妙。初言如閹本根者如止觀第六記。次判中二。先略判。次所謂下歷諸妙獨顯。五味可知。四明法門中三。先分別。次判。三開。初分別中三。初列經文。次若爾下征起。三若三藏下歷教分別。教教通用而義各異。若善四教化主各從四種權實智生。四教物機聞法生善。各發弘誓誓境不同。故令四人慈悲各異。初念善心究竟果舍。當分自別各不雜亂。己心塵勞隨四智轉。四四諦異故道品不同。各開三脫四佛正覺。若得此意此義自顯無俟委論。至別教中別引無量義十住寶性等意。若通上下亦應可見。寶性論云。等者以大乘信為初生子。此子即以實智般若為所懷母。用首楞嚴以為胎藏。既出生已必假大悲將護信心為所養母。至于初地方得分名如實子也。闕父者即以般若實智兼之。言四種障菩薩能治者。亦可通于三教菩薩。首楞之名雖即在大義可通用。此定本在別圓教中。南岳隨自意等文亦以義通。通于通教。唯三藏中無此名耳。然須分于能治相異。言無量法門至皆能生佛子者。生佛之子名生佛子。又佛即是子。佛從法生故佛是子。跨節則諸教法門皆從圓生。當分則各各自有無量法門生當教佛果。次圓教中言自行三諦者。即權而實故云三一。化他三諦者。即實而權故云一三。不分而分且作此說。絓者結絲也。非此中意。亦掛也。謂但掛諸經也。淮南子云飛鳥不動不絓網羅。楚辭云。心絓而不解今皆開之。故云皆悉決了。余文可見。次觀心眷屬中二。先列次釋。釋中二。先釋。次明事下寄此文后總明功能。初文三。先釋。次判。三又決下開。初文自六。前二文中二。釋結。釋二如文。次約教者。亦如止觀記兼引楞伽經。此中前后合七眷屬。此之七名各有通別。別在于七通名眷屬者。七皆于佛性自親愛莫不臣順。然別名中。前一從理。次四從事。次一從法。次一從行。于所從中。通局不等。初一名理俱通。后六名局義通。是故后六隨事別受名故。何者。業生名義亦通上下。事唯局凡。所言通者。從有漏業乃至不可思議業故。業是縛義界內界外諸相并縛。愿生名通后二。義復通前。業通兼愿。正是業系復由愿牽。是故從勝。依愿立名。事亦局凡。通非無愿亦從勝立名亦通后。事局小圣及以大賢不通于凡。次應生名局義通小圣及以大賢。或有應來通得名應。事局大圣不通小賢。次法門者。名義乃通通于四教能化所化若師若弟若境若智。事局出世不通于迷。次觀心者名之與義通世出世。前二愛見唯世間故。然法門及以業愿通應莫不觀心。但為隨事得名既殊。故以觀心別置科目。又凈名所答正從理觀。然亦未得觀心名者。以對事立稱觀道不專。故立觀心。唯對一境。如是等義雖復分別。未判未開。前諸文中。雖逐近略述。未若文后總判總開。故正釋后。復立一門。法門及觀。在后更自別開判

法華玄義釋簽卷第十三法華玄義釋簽卷第十四

　　　　天臺沙門湛然述


○次利益妙中二。先釋名。次正釋。自行功德指前五妙。次后四妙已是益他。受化得益于茲別立。益雖不等同歸法華。是故名為利益妙也。次正釋中先開章。次依章解釋。解釋中所以不言序中益者。序但預表當益。當文無益可論。若作表義神通妙中已略辨竟。今初明來意中。初總標益意。次別明益。初文言所為者。謂前感應神通說法三妙不空即是利益。利益之人即是眷屬。次釋論下別明中二。初引他經得益不同。次今經下明今教妙益。初文中所引一論三經。并明由佛得王三昧能身口兩益。語光指前神通。語聞指前說法。語身指前感應。又語身亦通感應神通。前言不空過者。若度破獲皆不唐捐通是利益別號引凈名中法寶是現身普照是放光而雨是說法。華嚴思益放光等者。彼思益經第二。網明菩薩放光遍照十方阿僧祇國。一切煩惱病苦遇光快樂。佛又放六度及一切法光。皆悉對治眾生慳等諸蔽及一切惑。具如彼經及華嚴等。次此經中二。先信解。次述成。領解文略述成文廣。具有前來四妙。方有今文利益。言不能盡者。具如藥草疏中明橫豎不及等。此明利益益多故也。余意在文可見。次明正說益中文自分三。先列。次釋。釋中初言遠者。此是跡門故且以大通為遠。于中又二。先通敘。次別釋。初文為四。初略述益由。次善生下明益相。三死之下結示。四故文下引證。益相中二。先標。次始人天下釋相。善生通淺深。惡滅亦通淺者。若依大經破無明位方名殺人。其實惡滅具如今文通于初后。次別釋中二。先結前生后。次列釋列釋中二。先七。次十。初七中。先大師。次私釋初文二。先列。次卻。以益反釋眷屬由益成眷屬故也。七益中并以三藏菩薩為俗諦三昧五通益者。以未斷惑故別教出假俗諦三昧六通益者。且語斷見思益名為無漏通。望三藏菩薩全是有漏。是故且與無漏之名。章安云。開前者開小草為因果兩益。合后者合中道次第不次第為一實事益。俱開俱合準此可知。次第益者即是別中約教道說耳。次大師開為十益。于前七中亦不開中道次第不次第。唯于小草開為因果。又于中草開為聲聞緣覺二益。更加方便實報二益以成十益。于中二。先結前生后。次正釋。釋中二。先列。次正釋。釋中二。初釋。次問答料簡。初文二。初正釋。次若粗妙機下結。初中自為十。初果益中二。標釋。然因果益通二十五有者。于果報身得現益相故名果益。言因益者。謂內心轉修。今初果益中三。先釋。次此清涼下明益由。三大經下引經結益。初文者。文中從省。四趣自四。四人合一。六欲合一。色界七有同為一釋。四空合一。一一文中皆云其中眾生乃至冥顯兩益者。語略意周。具如感應妙中明感應相。及同異中三十六句一界十界。并相對中。苦樂關宜二十五有及別圓等。且語現益以對先世。據理則通現在未來。具如前文十界中說。不可盡具思之可及。說不可并張例不可全闕。一一皆出其苦相為機次關宜等可知。初地獄中言八大地獄者八熱地獄。地獄者。梵云泥黎。此云苦具。言地獄者。從處為名。八中各有十六小獄以為眷屬。則八個十六成一百二十八并根本八。合成一百三十六獄。故俱舍云。此下過二萬無間深廣同。上七捺落迦八增皆十六。謂煻煨糞屎鋒刃烈河增。各住彼四方。無間四門既各有四。上七亦然。八寒者且準他文云百三十六。若準列八文。一頞部陀。此云皰。謂寒風逼身生皰。二刺部陀。此云皰烈。三頞哳咜。四謔謔婆。五唬唬婆。此并從聲為名也。六嗢缽羅。此云青蓮華。七缽特摩。此云紅蓮華。八摩訶缽特摩。此云大紅蓮華。此并隨身色為名也。并在前所說地獄傍。本處在下支派不定。或近山河江海地下空及余處。鬼本處在閻魔王界。故此洲下過五百由旬有琰魔界。從廣量亦爾。從此展轉以居余處。或有端正受諸快樂。猶如天中尚有丑陋。今文稍略。地獄諸相廣如觀佛三昧正法念阿含婆沙俱舍論等。水陸空者。此三是畜生所依處也。大論又有三類攝畜生盡。謂晝行夜行畫夜行。五衰相者。一者頭上華萎。二者腋下汗出。三者項中光滅。四者兩目數瞬。五者不樂本座。如瘡等八圣種者。具如止觀第八記。余由證二文可見。因益中二。先與果益對辨難易同異。次正釋。初文者。一果辨多果則難一心辨多因則易。故于一人心中可辨二十五有因益之相。以王三昧力而應之也。正釋又三。初正釋。次合而下明益由。三大經下結。初文又二。先正釋。次如是等下結。初又二。初總釋。次若無下別釋。四因壞益者四趣因也。二十一因成益者。四趣已上至非想也。此語先持五戒頓離四趣因者是也。一因成者非想也。此一無壞故也。一因壞者。此一唯壞無成。此中明益不可更云成此一故也。此語先破地獄因。說中間漸離故迭有成壞意亦可知。若成就地獄及壞非想非此中意。六天因果前三具如正法念等。三界因果具如俱舍婆沙。次別釋中。亦四趣四人各辨。六欲色空合明。初四趣壞中二。先釋。次此名下結益。初又二。先地獄中二。先正明惡有。欲離下立機緣中二。初直明。二明得繩者。具如止觀第七記。次余三趣因相略如止觀十心中。于中又二。先正明有相。次欲離下辨機緣。初文自三。次機緣如文。次辨二十一因者又二。謂人天。各先辨相次機感。初文先四人中二。先正釋因相。次明機感。初又三。先總標人因。次列。三判。此中但是略論機應。正文在下二十一有一時總明。次六欲亦三。先總辨因。次故云下與四趣四人對辨同異。三若修下別明因相。六文不同。此中乃至。下四禪四空不別明機感。總在無色文后。一時通明。次四禪中。四禪自為四有。于中初禪加梵王。四禪加無想。故略釋所加。仍不明五圣。但是文略。次問答引舊等可知。次四空文略。次結又二。初正結。次引證。次合而下正明益由。結文可知。三聲聞益中二。先明修因意。次若持戒下正釋。初中言牦牛者。由愛尾故。人貪其尾乃害其身。說文云。西夷長尾牛也。有作貓字是人間捕鼠者非此中義。又有作貓字未知所從正應作牦字。次正釋中亦三。先正釋。次益由。三大經下結益。初又二。先釋次結位。初又二。先明破見次明破思。初又二。先釋。次是為下結。初又二。初明所修之法通伏愛見以為機緣。初明出家修戒在五停心前。次若均下行相又三。初五停心位。次賢名下四善根位。言如救頭然者。如止觀第七記。三一剎那下初果位。文相并略但列大位耳細相不論。次修道中二。謂超果及次第也。次結位及由結可知。此中節節有機感相尋之可見。以明賢位及明見道修道等處處須加故爾。次明支佛又三。先略明行相。次此人下略明機應。三結位。與聲聞共為中草故云猶也。次言華飛釧動者。論云。有國王觀華飛葉動得辟支佛。釧動者。禪經云。有國王令宮女摩身為镮釧鬧。令漸漸減釧乃至唯一則不復聲。因思此聲從因緣生悟辟支佛。亦如獼猴見支佛坐禪。后于余處見諸外道種種苦行。乃教外道跏趺而坐。手捻其口合其眼。諸外道嘆云必有勝法。外道受教皆證支佛。五六度中二。先釋次由。文闕引大經結。初文又二。先釋次結位。初釋中四。先總。次若行下別明行相。三六蔽下指教。四以伏下功能。初二如文。破人言四者。謂如幻等四。破天言十七三昧者。二十五有除四人四趣猶有十七謂欲界六。色界七。謂四禪無想梵王五含。無色四。三明六度對破六道出地持菩薩戒本。六通教益中亦但釋由。釋中三。先總標三乘。次釋次結。初如文。次文二。先二乘。次菩薩。初文二。先破見。次破思。如文。言總別慈悲者例如前文。前文云合而言之即是總也。別而言之即是別也。亦是通別。通以慈悲用二十五三昧加之。別者。若令伏見思時用菩薩本初自伏見思中慈悲弘誓熏之。若令入空則用菩薩本初修空時慈悲弘誓加之。假中準此思之可知。七別人。亦先釋次由。釋中二。先總次別。總中言一念等者。但期心在果耳。如前廣釋。八明圓人中二。先明總別。次明機緣。初又二。先總次別。總中亦言一念系緣等。當知二名二義同異永別。次若歷下別中言十種境者。陰入等十境也。蒙加益等可知。九變易者。在方便土。于中為五。初辨人類。次故下文下引證。三是人下辨利鈍。四是為下明益相。五若分別下辨土體一異。初文云前八番中四處或九處者。四處謂四教中各有斷通惑者生于彼界。言九處者。三藏二人。通教三人。別教三人。謂住行向。圓教一人謂凈六根。次引證中引四文也。此經可見。勝鬘當知菩薩義兼三教。楞伽三人義當四人俱生彼土。大論文反舉真以釋似。五明土一異者。隨機所見二義常存。第十實報益中三。先總舉人類。次但無明下明益相。三若分別下正辨土體一異。初言八番之中兩人者。別教地前圓教住前在同居土。得入此位。進斷無明。生實報土。方便土又二人者。是前四人中后之二人也。此之二人。先已入于斷見思惑及無知位生方便土。于彼土中進斷無明亦生實報。次文言三賢十圣住果報者。名雖似別義必依圓。以別證道同圓教故。即是兩處十地合說。次結中三。初若粗下總結文旨。次是為下結益由。三故令下結正益人。次料簡中初問答者。二十五有其名雖遍一一有上惑有淺深。是故重重用二十五。故大經云。二十五有有我不耶。次問三諦在極亦通凡者。由前答云破實報土顯王三昧三諦了了。既云破實報土。狀當三諦唯在于佛。是故更問亦通凡不。答中意者。三諦名理實無深淺。由證不證故分凡圣。初云五陰即是俗諦。陰既至佛。當知俗諦亦通至佛。言無等等者。如前第二卷記。為顯后地云破實報耳。妙境觀法實通凡圣。此中亦是寄文分別。令易解故作三諦相。其一一諦無非究竟。若不爾者如何五陰而至于佛。后問答中二。初簡二文。次取后文。于中又四。先示遠相。次從是下明遠益由。三彼之下明益相。四斯等下結前生后。初二如文。三益相中二。初明已入實益。次于時下明未入實者。初文又二。初正明。次引證。初又二。初得入自滿。次益他。次引證中成道證自法輪證他。次文若為未入者。復須成熟又為五。初標忘不忘二人不同。次忘者下明忘者須熟。三或多以下明成熟不同。四生方便下明入實之處。五如千下示入實之人。故知前明四種結緣四種成熟處處得益成內外眷屬。及感應中過去感應。并境妙中明二諦意。尚取本行菩薩道時而為華臺而作方便。已入華臺者自是一邊即是其事。今但大通已后。若于此土。若方便實報已入實者。即是今文遠益之相。其未入者故生后文近益之相。次近益中二。先正釋。次料簡。初正釋中二。先釋。次始從下結。初又二。先釋。次近從下明益不同。初又二。初約教。次約味。初約教又二。初釋。次復次下判。初文又二。初總明諸教益相。次別明十益。初文又二。初通標一期深淺。次何者下釋所以然者。始自寂場終至法華雖復差別。來至法華終歸實事。并是示為四教教主調熟之力功在于斯。雖遠近有殊。七益之相不異于變故云如前。又大小去別明十益中二。先約諸教辨因果二益。次別對諸教以明八益。初因果二。先釋次結。初文二。先引他經明因果益。次又佛下此經明果益。久居黑暗而今大明故屬果益。三辨依教通別。大小乘中皆照六道故云通也。次別論下以聲聞去別對諸教故云別也。次判云勝則兼劣者。勝謂圓教既未說開但云兼耳。次五味中二。先列次判。初文中云熟蘇而有體法等七益者。等別圓諸教通途皆有因果兩益。雖無三藏中三草自有通中二乘為中草。干慧性地為上草。八人已去為小樹。八地已去入別教道及別教本人為大樹。被接見中及圓教本人為實事。若方等七益依前所列不同此例。次前諸下判可知。次雜料簡中。初問中云應身益亦令法身益者。法身菩薩起應輔于應身佛化聞法進道。亦能令此菩薩法身益耶。答意者。應身之處即法身。應身得益即法益。亦如磨鏡為見像。見像之時即鏡明。其像彌現鏡彌明故。明像體本不二。汝問應益法益不。如問像現鏡明不。為是義故。汝問非也。次問者法身平等本無應。垂應之時名病行。應身得益即法益。方丈現病法應病。答意者。秖為法身本無病能現病行利眾生。利生現病非實病故知法應俱無病。次從又下更作一番化功歸己釋。利物若少病則少。應跡若多名病多。機多應多功即多法身得益理應多。次從今作下。復有兩個四句七個二句而為料簡。初兩個四句并約十番之中因果二益。以料簡故不相及。或有一人得果益。或有一人得因益。或有一人二俱益。或有一人俱無益。次四句者自有壞益下列也。不成不壞至亦成亦壞。更作四句釋前所列。不成不壞釋第四句。四趣困益釋前初句。非想成益釋第二句。中間已去釋第三句。如修五戒生于人中。四趣之因一時俱壞余句可見。得是分段因果益。不得是變易因果益。不得是分段因果益。得是遠為實報土家因果益。前之七益望于法華有粗有妙。約教約味皆悉不同。故知遠近兩益但成判于粗妙。來至今經同成一妙方始是開。于中又二。初標。次雖復下釋。初標中云今經備有七益者。前八番益中。合因果益。為一小草益故但七益。本謂三草二木及一實事各不相關。即他經七益。今開權顯實更無異趣。此即三草二木同一實相地之所生等一佛乘雨之所潤。仍舊為名。名為七益。是則七人同成一實。又于一實亦可義立七益之名為今經七益。故云本是地上清涼益。今則進發大乘解心明凈等。次釋中二。先總開。次諸經下別開。初文者。故彼藥草疏中。一一文義皆云差即無差。無差即差。今亦如是。草木即一實。一實即草木。次別開中二。先正開。次借益相以判眷屬。初文又二。初略開。故云無差妙益。次更借待妙對絕以辨。又三。初雙標。次釋。三進入即是下結判。次判眷屬中二。先判眷屬。次約妙。初如文。次文者。但進入之相。舍粗入妙。又舍下位進入高位。義當相待。不進不妙義當于待。其實并與絕待不異。無差即差。六益宛然。差即無差秖是一實。是故此經不舍六名而成一實。然前所明若遠若近不出當文。但約文中騰昔說者名為遠近。三周開廢名為當文。當知今經所譚異昔況復開顯永異余經。故遠近當文實相無別故。前文云。今所入者與本入者不異。次明流通益中標列釋。釋中初明師中三例不同。謂法身生身及凡夫師。初法身弘經者。法身從上土來。上謂實報等故能上土益物。妙音觀音普賢文殊即其人也。實報七益如七方便同成一實。他土具七亦能令他具足十益。生身菩薩亦能此土他土者。神通但能往于他方而未能入方便。有余令他得于權實等益。既許用權以助于實。故知能于他土得前六益名為權益。得一實益名為實益。始于此土得無生忍。是故未能于上二土弘經益他。雖則自能增道損生未能起應。但能此土及以神通往于他土。尚未能入方便有余故云不能上土利益。凡夫師者。通取五品及以六根凈。故今下答問文中引六根文證內凡位名為凡師。次出法者。法謂方法亦曰法相。弘經方法。為唯用實亦許用權。為顯此意故云出法。又為二。初正釋。次今時下破立。初文又三。初明雙用。次明唯實。三又云下釋疑。初文二。先釋。次此則下結。初又二。先正釋以三助一。初但菩薩下明助意。初文云經文許用別助圓者。經云。若不信此法于余深法中示教利喜者。有深復余者即別教法也。入地名深。地前名余。次破立中二先破。次善弘下立。正出弘經之相。次明益中。凡言弘經之相益在滅后流通相也。于中為四。初出法。次出人。三正出益。四舉況。初文二。先明正宗中亦有流通之益。次展轉去正明流通益。初中云譬喻品后等者。品末文云。鈍根小智等不得為說。若有利根智慧明了等乃可為說。廣如經文。授記品末者。四大聲聞得授記已于他方土作佛弘經余如文。法師品中者入室著衣坐座。爾乃應為四眾說法。法師品文。若作三段仍屬正說。若分本跡即在流通。流通正在六七二卷。文相可知。次初品去約人展轉以下況上。八萬大士者如法師品中。千界塵數者如神力品中指地涌菩薩是也。三明益中即是末代流通之益。初明七益。次明穿鑿助顯七益。初文言不老等者秖是達老死實相。言旋假入空即三草等益者。五品為小草。七信為中草上草亦在五品位中。以同三藏未斷惑故。八信已上為小樹。十信伏無明為大樹。初住已上即實事益。雖分七益位必在圓。第四明觀心利益中二。先正明觀心。次夫一向下破性過。初又三。先明觀境。次若能下勸須起觀。三凈心下正明起觀。初文者。凡一切重。罪皆由剎那。故剎那若起已含因果。故大乘觀之已成重因。舉輕責重令勿起剎那。次如文正起觀中二初正明觀相。次以是下結益。所以須明觀心益者。然上來得益由于現身口輪說法。令他得于近遠當文七益十益。然益實由觀法。恐尋者不達文旨。若遠若近已謝于往。正說流通自屬于他。若不自觀己心徒數他寶次破性中二。初立性計。次自性下破破文二。先破自。次三句例初破自中四。初立事破。次又汝從下立道理破。三又三事下約法相破。四引證。次三句例中二。先例次即假下結成可解

○五明權實者。大文第五。第二卷初大為五文釋此十妙。一列名。二生起。三引證。四廣釋。今當第五結前十妙以成權實于中為二。初破古。次正釋。初文又二。先出古人意。次破。初云三三之權者。此光宅意。以昔三乘但各有三故云三三謂教人因。昔三乘權未至于果故闕于果果即是理。大小俱有理。大小各有果。何故昔三但有于三。昔教何辜而不立理。次破中二。先破三三。次破四一。初文又四。初直破。次彼下明光宅救。大師既不見光宅應是他人亦曾此破先有斯救。故今述之。三若爾下重難。還以彼三三。離彼無理。四又下重并難。次從實有四去難光宅四一中。但立因果而無于理。于中為三。初難。次引證責云。云何分別因果為理一耶。若爾去重難。若但因果而不出理則同魔說。今家和舊亦作四一。乃廢因果以立理一。更加行一。是故數同而名義永異。二正釋中三。初約法。次約五味。三故知下結判。初文又二。初直就十妙中結。次復次下約施開相對以結。又二。初正結。次引他同。三例。次五味中前四如文。第五味中分二。謂法華涅槃。法華如文。涅槃中二。初與方等辨異。次正約涅槃中。初約教中云在果四俱實者。四教俱得入實故也。若約四悉。十四權二實者。別圓兩教第一義悉皆實故也。歷四門者。別圓兩教中各有十二權四實。并前兩教三十二權故有五十六權八實。若更約因門五十六權亦如前。此中重云因者。涅槃中人用前三教為入實門。兼因作名有五十六與前數同名之為權。果門者入實為果。四教四門悉皆入圓。同成一實。無復有權。故云但實。仍其四門本因為名故云四實。及別四實。入圓四實。同成一實。意亦同之。約果四實十二權者。前之三教入實同圓。故名為果。就圓四門十六悉檀中。自分權實。四門有四第一義。名為四實。四門各有余三悉檀。三四十二名為權悉。此實中權不復同前三教三悉。當知三教三悉即是權中之權。三教第一義悉即是權中之實。圓教第一義悉即是實中之實。次總結中二。初約教結。次更約教判。又四。初約四教。次獨約一圓用法華待絕以判。今法華是待又開權是絕三獨約圓教以判亦有待絕。四若取下約悟以判。問前來諸文。處處約教約味。若判若開。文相已廣。今此何故。復重明耶。答此有多意。前明諸妙。但釋一妙以為十相。故一一文中為欲明妙。先明諸粗開之成妙。今廣釋已。復更朿前非但諸文盡妙亦乃諸妙無殊。故更合明秖是權實及開權實。又前諸文自行化他。但明權實未明權實悉用四悉。四悉之內幾權幾實復有諸門。諸門之內四悉亦爾。故更約五味。諸味法門以判四悉幾權幾實。是故更此以四悉權實結前諸文。若約諸教者但是重結諸權實意。一切諸法亡泯不二。故更約悟開前十妙權實同成一理心性。乃識前來若妙若粗。若開若施。空拳咸實因茲復立大意顯悟誑小之說咸堪被圓。然此跡門譚其因果及以自他。使一代教門融通入妙故。凡諸義釋皆約四教及以五味。意在開教悉入醍醐。觀心乃是教行樞機仍且略點寄在諸說或存或沒非部正意。故縱有施設托事附法。或辨十觀列名而已。所明理境智行位法。能化所化。意在能詮。詮中咸妙。為辨詮內始末自他故具演十妙搜括一化。出世大意罄無不盡。故不可不了十妙大綱。故撮十妙為觀法大體。若解跡妙本妙非遙應知但是離合異耳。因果義一自他何殊。故下文云。本跡雖殊不思議一。況體宗用秖是自他因果法故。況復教相秖是分別前之四章。使前四章與諸文永異。若曉斯旨則教有歸。一期縱橫不出一念三千世間即空假中理境乃至利益咸爾。則止觀十乘成今自行因果。起教一章成今化他能所。則彼此昭著法華行成。使功不唐捐所詮可識。故更以十門收攝十妙。何者。為實施權則不二而二。開權顯實則二而不二。法既教部咸開成妙故此十門不二為目。一一門下以六即撿之。本文已廣引誠證。此下但直伸一理。使一部經旨皎在目前

　一者色心不二門　　二者內外不二門
　三者修性不二門　　四者因果不二門
　五者染凈不二門　　六者依正不二門
　七者自他不二門　　八者三業不二門
　九者權實不二門　　十者受潤不二門　

是中第一從境妙立名第二第三從智行立名。第四從位法立名。第五第六第七從感應神通立名。第八第九從說法立名。第十從眷屬利益立名。一色心不二門者。且十如境乃至無諦。一一皆有總別二意。總在一念別分色心。何者。初十如中相唯在色性唯在心體力作緣義兼心色。因果唯心。報唯約色。十二因緣。苦業兩兼惑唯在心。四諦則三兼色心滅唯在心。二諦三諦皆俗具色心真中唯心一實及無準此可見。既知別已攝別入總。一切諸法無非心性。一性無性三千宛然。當知心之色心即心名變。變名為造。造謂體用。是則非色非心而色而心。唯色唯心良由于此。故知但識一念。遍見己他生佛。他生他佛尚與心同。況己心生佛寧乖一念。故彼彼境法差而不差。二內外不二門者。凡所觀境不出內外。外謂托彼依正色心即空假中。即空假中妙故。心色體絕唯一實性。無空假中。色心宛然豁同真凈。無復眾生七方便異不見國土凈穢差品。而帝網依正終自炳然。所言內者。先了外色心一念無念。唯內體三千即空假中。是則外法全為心性。心性無外攝無不周。十方諸佛法界有情性體無殊一切咸遍。誰云內外色心己他。此即用向色心不二門成。三修性不二門者。性德秖是界如一念。此內界如三法具足。性雖本爾藉智起修由修照性。由性發修。在性則全修成性。起修則全性成修。性無所移修常宛爾。修又二種順修逆修。順謂了性為行。逆謂背性成迷。迷了二心。心雖不二。逆順二性。性事恒殊。可由事不移心。則令迷修成了。故須一期迷了。照性成修。見性修心。二修俱泯。又了順修對性有離有合。離謂修性各三。合謂修二性一。修二各三。共發性三。是則修雖具九。九秖是三。為對性明修故合修為二。二與一性如水為波。二亦無二亦如波水。應知性指三障。是故具三。修從性成成三法爾。達無修性唯一妙乘。無所分別法界洞朗。此由內外不二門成。四因果不二門者。眾生心因既具三軌。此因成果。名三涅槃。因果無殊始終理一。若爾因德已具何不住因。但由迷因各自謂實。若了迷性實唯住因故久研此因。因顯名果。秖緣因果理一用此一理為因。理顯無復果名豈可仍存因號。因果既泯理性自亡。秖由亡智親疏致使迷成厚薄。迷厚薄故強分三惑。義開六即名智淺深。故如夢勤加。空名惑絕。幻因既滿。鏡像果圓。空像雖即義同而空虛像實。像實故稱理本有空虛故迷轉應成性。是則不二而二立因果殊。二而不二始終體一。若謂因異果因亦非因。曉果從因。因方克果。所以三千在理同名無明。三千果成咸稱常樂。三千無改無明即明。三身并常俱體俱用。此以修性不二門成。五染凈不二門者。若識無始。即法性為無明。故可了今無明為法性。法性之與無明。遍造諸法名之為染無明之與法性。遍應眾緣號之為凈。濁水清水波濕無殊。清濁雖即由緣而濁成本有。濁雖本有而全體是清。以二波理通舉體是用故三千因果俱名緣起。迷悟緣起不離剎那。剎那性常緣起理一。一理之內而分凈穢。別則六穢四凈。通則十通凈穢。故知剎那染體悉凈。三千未顯驗體仍迷。故相似位成六根遍照。照分十界各具灼然。豈六根凈人謂十定十。分真垂跡十界亦然。乃由果成等彼百界。故須初心而遮而照。照故三千恒具。遮故法爾空中。終日雙亡終日雙照。不動此念遍應無方。隨感而施凈穢斯泯。亡凈穢故以空以中。仍由空中轉染為凈。由了染凈空中自亡此以因果不二門成。六依正不二門者。已證遮那一體不二。良由無始一念三千。以三千中生陰二千為正國土一千屬依。依正既居一心。一心豈分能所。雖無能所依正宛然是則理性名字觀行。已有不二正依之相。故使自他因果相攝。但眾生在理果雖未辦。一切莫非遮那妙境然。應復了諸佛法體非遍而遍。眾生理性非局而局。始終不改。大小無妨。因果理同。依正何別。故凈穢之土。勝劣之身。塵身與法身。量同塵國與寂光無異。是即一一塵剎一切剎。一一塵身一切身。廣狹勝劣難思議。凈穢方所無窮盡。若非三千空假中安能成茲自在用。如是方知生佛等。彼此事理互相收。此以染凈不二門成。七自他不二門者。隨機利他事乃憑本。本謂一性具足自他。方至果位自即益他。如理性三德三諦三千自行。唯在空中利他三千赴物。物機無量不出三千能應雖多不出十界。界界轉現不出一念。土土互生不出寂光。眾生由理具三千故能感。諸佛由三千理滿故能應。應遍機遍欣赴不差。不然。豈能如鏡現像。鏡有現像之理。形有生像之性。若一形對不能現像。則鏡理有窮形事不通。若與鏡隔則容有是理。無有形對而不像者。若鏡未現像由塵所遮去塵由人磨像現非關磨者。以喻觀法大旨可知。應知理雖自他具足。必藉緣了為利他功。復由緣了與性一合方能稱性施設萬端。則不起自性應無方所。此由依正不二門成。八三業不二門者。于化他門事分三密。隨順物理得名不同。心輪鑒機二輪設化。現身說法未曾毫差。在身分于真應在法分于權實。二身若異何故乃云即是法身。二說若乖何故乃云皆成佛道。若唯法身應無垂世。若唯佛道誰施三乘。身尚無身說必非說。身口平等等彼意輪。心色一如不謀而化。常冥至極稱物施為。豈非百界一心界界無非三業。界尚一念三業豈殊。果用無虧因必稱果。若信因果方知三密有本。百界三業俱空假中。故使稱宜遍赴為果。一一應色。一一言音。無不百界。三業具足。化復作化。斯之謂歟。故一念凡心已有理性三密相海。一塵報色同在本理毗羅遮那。方乃名為三無差別。此以自他不二門成。九權實不二門者。平等大慧常鑒法界。亦由理性九權一實。實復九界權亦復然。權實相冥百界一念。不可分別任運常然。至果乃由契本一理非權非實而權而實。此即如前心輪自在。致令心口赴權實機。三業一念無乖權實。不動而施豈應隔異。對說即以權實立稱。在身即以真應為名。三業理同。權實冥合。此以三業不二門成。十受潤不二門者。物理本來性具權實無始熏習或實或權。權實由熏理恒平等。遇時成習行愿所資。若無本因熏亦徒設。遇熏自異非由性殊。性雖無殊必藉幻發。幻機幻感幻應幻赴。能應所化并非權實。然由生具非權非實成權實機。佛亦果具非權非實為權實應。物機契應身土無偏。同常寂光無非法界。故知三千同在心地。與佛心地三千不殊。四微體同權實益等。此以權實不二門成是故十門門門通入色心乃至受潤咸然。故使十妙始終理一。如境本來具三。依理生解故名為智。智解導行行解契理。三法相符不異而異。而假立淺深設位簡濫。三法秖是證彼理三。下之五章三法起用。三法既是一念三千即空假中成故有用。若了一念。十方三世諸佛之法本跡非遙。故重述十門令觀行可識。首題既爾。覽別為總。符文可知

法華玄義釋簽卷第十四法華玄義釋簽卷第十五

　　　　天臺沙門湛然述


釋此本門十妙。于中自二。先本跡。次十妙。所以先明本跡者。以本跡名通故須通辨。簡通從別使今本跡昭然可觀。是故于中先通論本跡。次別論本跡。通論中二。先列。亦名生起。次釋。初中言事理者。秖是真俗。理教者。真俗是理。說此真俗名之為教。教行等可解。次釋中且為二。先釋。次若約下結攝。初文自六。一一文中皆簡通以出別。又一一文皆三。謂先釋本跡相。次明本跡。相顯理融。三引文證。初理事中。云從無住本立一切法者。無明為一切法作本。無明即法性。無明復以法性為本。當知諸法亦以法性為本。法性即無明。法性復以無明為本。法性即無明。法性無住處。無明即法性。無明無住處。無明法性雖皆無住而與一切諸法為本。故云從無住本立一切法。無住之本既通。是故真諦指理也。一切諸法事也。即指三千為其森羅。言從本垂跡者。此理性之本跡。由此方有外用本跡。是故始從理事終乎已今。六重本跡。前之五重通已通今通本通跡。恐濫跡故于一一重顯了釋云。本時實相乃至最初實得實相。又以第六已今一重。判前五重有本有跡。驗知前五皆屬于本。又六重末相顯理融中皆云本跡雖殊不思議一者。借肇公言嘆本跡理。肇公雖有本跡之言。本之與跡皆屬于跡。今言不思議者。約事則本昔跡今。約理則無復今昔。故知理體皆不思議。若約今之五重本跡準義說者。約事則有本中事理跡中事理。約理則無復本跡事理之殊。是故皆云不思議一。乃至余四亦復如是。第六已今。已即是跡即指跡門及諸跡教。今即是本即指本門。本門已前皆名為已。涌出已后方名為今。故云已說事理乃至權實名之為跡。今說事理乃至權實皆名為本。故知若無跡中事理乃至權實。何能顯于長遠之本。又已今之言雖異前五亦是一往指于壽量名為今本。若望初本則應又簡已今不同。法華已前諸經已今仍屬于跡。今經所明乃是真明久遠之本。即是已說已今為跡。今說已今為本。方是實說所以六門引證之文。前三引跡后三引本者何。然前三復通本之與跡。俱有事理乃至教行。體用等三。通中復別。既云本用本權非跡文能顯。況以本門為今灼然不可引跡。為是義故。三引跡文三引本文。又前之三文。既在于因。本因狹故。但以跡倒本。故但引跡門。次結攝中。言若約已今論本跡者去至不思議。是卻明前來五重本跡。以攝十妙有本有跡。別約今經本門所明十粗十妙方乃名本乃名本妙。又將六重望于十妙。有全有缺有多有少。故重明之。于中為三。初正明相攝。次最初下簡示。三若無下總明相顯理融初文乘便。六雙之中從后逆識。若識已今即知余五。故逆次釋也。所以六門明攝不同者。以六門中三因二果。已今復是今經二門。是故隨義所攝不同。次簡示中。云最初之本。但本而非跡等者。最初實成既未垂跡。故唯屬本。中間相望互為本跡。又中間所成。垂跡之時名為亦跡顯本之時名為亦本。最后已說。即是今日已說跡門。未顯本時故唯屬跡。若無已說。即舉今日跡門。今說之本即舉今日本門

○次正明本跡中二。先列。次釋。釋中文中自為十重。釋此十妙。初略釋中自為十重。于初文稍廣余九文略。初文三。初舉本。次若十六下舉跡比決。三若留下拂跡顯本。跡文中云娑婆為墨至寧當得盡者。此引跡門化城品文不合引于彌勒等。言彌勒不知文在本門。或是借于本中之文來此況喻。假使跡中三千塵點補處智力亦不能知。若定用跡文。則應除彌勒等二十五字義理即順。師云恐別有意。然雖引彌勒語勢稍殊。彼本門文但云我等住阿惟越致地于是事中亦所不達。今此文中以出假智數世界不知。況其塵數。若取知塵秖應合用出假智耳。是故應用前文說也。言拂跡顯本者。但指若干塵數已前成佛。則中間今日任運被拂。久遠之本任運可見。下去九妙例皆如是。此下本果本國二妙。唯有二文立妙及拂跡顯本。下之七妙直爾指本。下更廣釋。故此未論。文并可見。次生起中三。初標來意。次正生起。三義乃下結意次同異中二。先立。次作此下釋。釋中又二。先明開合意。次跡中下正明開合。于中四。先明跡中因開果合。次明感應等不開不合。三本開下明本中因合而果開。四利益一亦同感應等意。初文跡中離因為四。合果中壽命涅槃為一三法。合此本門涅槃壽命。次感應等本跡俱有二處名同。同是果上之用。三明本中因合如前。但明果開。跡中無果名。即成離三法以為果等三。本中有果名故但云離二。于中為三。先釋開意。今佛法華未入滅故未論涅槃。往佛既于法華唱滅皆是凈機。次又往事下約事已定正明開出。三跡中下重釋跡中不用所以。最后一妙二處名同。而今昔時異。既本跡十開合之殊。若不了跡中十門。安能曉此理等六義及以因等十妙旨歸。次引證文三。初引文意。次正引。三結。初文三。初略示引文處所。次然先佛下明本文略意。三今就下明文略而義周。第五廣解十文文自為十。于中又二。初總明本妙意。次正釋。初文又三。初略明來意。次但本極下明本遠難知。三雖然下明不可不知。次正明因妙又二。先釋。次料簡。初又三。初立本。次跡因多種下引跡辨異。三以三義下拂跡顯本。下去九妙分文皆然。初文又三。初引文。次釋。三一句下結本因四義。下九皆然。言藉草然燈等者。大論第四。釋佛與阿難先世因緣中云。釋迦先世作瓦師。名曰大光明。爾時有佛名釋迦文。彼佛弟子名如今佛弟子。與佛俱至瓦師舍宿。瓦師以草座然燈石蜜漿施佛及比丘。發誓愿。當來五濁之世作佛。佛及弟子如今佛名宇不異。昔為摩納者具如瑞應然燈授記得無生忍。故知是通佛也。昔為寶海梵志。具如悲華第二云。有菩薩名寂意。問佛。其余諸佛世界清凈。今佛世尊何故處此五濁而說三乘。佛言。凈不凈土皆本愿故。我于過去恒沙阿僧祇劫。此佛世界名刪提嵐。劫名善持。輪王名無諍念。王四天下。有一臣名曰寶海。是梵志種善知占相時生一子三十二相八十種好。諸天常來供養。因為作字名曰寶藏。后出家成道亦名寶藏。轉法輪度眾生已。次游聚落為圣王說法已。王請安居。王之七寶亦自申供養。王有千子亦各三月供養。廣如經說。乃至滿二百五十年。后寶海來至佛所得記作佛。十方微塵世界眾生凡是寶海光所化者。一時成道。寶海次勸輪王發心。次勸太子發心。次令諸天八部發心。乃至三千世界皆發菩提心。次于畜生地獄道中。一一眾生前現一佛身令得離苦。七年之中。人天八部。無欲心者。皆興供養。又是彌陀之師者。彼授記品彼佛先入三昧。現十方凈土集諸菩薩。先授寶海記。寶海次授彌陀記次授輪王太子記。云汝觀人天及三惡道。生大悲心。斷諸苦惱。令住安樂。今當字汝為觀世音等。輪王太子乃至一切諸天世人。莫不皆是梵志勸其發心。故皆是師。三拂跡中二。先拂。次若得下融通。初文三。初示拂之方法。應求三義。次今世下釋拂跡方法意。三若執下斥執跡之失。初文者。自一代教門無不皆云伽耶始成。大乘融通無過華嚴。經初亦云于菩提場始成正覺故知大小說成皆近故知是跡。第二義者。若是本因不應多種。秖應修一圓因感一圓果。既有四義深淺不同。當知即是本實成后隨順物機機緣不同從本垂跡示四因相。故知不同定屬于跡。第三義者。但開壽量點出最初長遠之本。中間今日任運自廢。拂者。撥也除也初為跡覆。今拂卻覆示真實本。因妙既爾。乃至利益。類此可知。次文可知。三斥失中三。初明執跡迷本。次準下知上令識跡知本。準下知上。此之四字應在輪譬位妙下。或可書誤。即成兩文各有法譬。三嗚呼下嘆責。次料簡中問可知。答中二。初總答非初住之難。次又中間下舉果況因。次本果妙中亦三。如前初文二。初引經立本。次釋。次舉跡中四教不同中云或言道樹草座三十四心等者。俱舍婆沙智論所明三秖四階成道菩薩。今文出處非一。道樹天衣具如大品或言寂滅道場具如華嚴。或言道場虛空為座等。亦如華嚴普賢觀。大論三十八云。聲聞經說敷草座。衍經中說或見敷草座樹下。或見敷天綩綖。六天天衣不同。隨福所感。或見無量由句寶座。若是下釋上三義斥失等如文。次國土妙中分文如前。跡不同中又二。初約他經。次約今經跡門。初文中四土不同中云或言西方有土名無勝者。涅槃云。西方過三十六恒沙。有土名無勝又云。十方世界各有釋迦凈土首楞嚴中復云。釋尊有凈土名一燈明。是釋迦本土。此亦跡中之說。言常寂光土者。又二。先標。次釋。如本門中地涌菩薩下方空中住。從地出已。亦詣虛空七寶妙塔。彼此虛空俱表寂光。寂光理通如鏡如器等者。譬如諸天共寶器食。如止觀第三記。三變土田或見同居凈乃至方便有余者。三變之凈若據土相似同居凈。據移天人置于他土純諸寶樹寶獅子座。唯有諸佛及諸菩薩。則似方便有余。故著或言。準文又應亦似實報無障礙土。四明感應中文句大同。文后更加粗妙廣狹料簡耳初四教跡不同中云三藏佛一日三時照機者。及下通教皆云照九法界當教皆有三乘故也。三藏中又如大論等云佛入城乞食者。為女人父母所遮不得出故為病者故。為欲令人見相好故。為本無施心待乞方施者故。如是有十因緣。并三藏物觀機益物之相。次分別中云復次本感跡感粗妙相對四句者。本文遠指最初。實得之時所被機緣亦有四教。則三教為粗圓教為妙。跡中被機亦不出四。粗妙亦爾。故今不從粗妙以判本跡。但從最初名之為本。當知本時粗妙俱妙。跡中粗妙俱粗廣狹可知。應中四句粗妙如文。又被多世界為廣。被少世界為狹。最初垂應及中間等亦有廣狹。今亦不從廣狹以判。故知久成廣狹俱妙。中間今日廣狹俱粗。次神通中文句大同。又四句料簡如上者。木通粗妙跡通粗妙以為四句。本跡廣狹四句亦爾。亦不以粗妙廣狹而判本跡。但取最初以之為本。六說法妙中明跡不同中二。初略例涅槃三味出牛。次何者下釋。釋中二。先釋。次問答料簡。初釋中二。初舉譬。次佛亦如是下正合。初文又二。先總別舉譬。次若牛下略以三教結。初又二。初總。次若啖凡草下別。初文言良犢不高原下下濕等者。此引大經第二破舊醫中云。若是乳牛不食酒糟(酒真麥分糟俗[麩-夫+弋]別)其犢調善(不馳空不驟有)放牧之處不在高原(涅槃)亦不下濕(生死)飲以清水(非欲濁也)不令馳走(不見散也)不與特牛同共一群(佛不共法)飲食調適(不饑空不飽俗)如是乳者名為甘露(秘密藏也)忍草者義含多種。故別出四味。如文次合中二。先總。次善趣下別。別中二。先人天四教。次五味。又二。初約部從教。次略對四教四佛正合五味并從牛出。初云兩機擊出第四第五味者。此華嚴中別圓兩教。此即約部從教立名。余例可知。次文者又約當分所說不同。復次下復以四句分別已今。故知初明已今本跡。猶是一往。已跡今本如前分別已本今跡者。已本者最初也。今跡者跡門是今跡佛所說。俱跡者本成已后跡門已前為已跡。今此本門亦是跡佛所說故也。今已俱本者。最初為已本本門為今本。權實乃至事理四句云云者。各以已今本跡相望為四句也。如已實今權已權今實俱權俱實。乃至事理亦復如是。但以最初為已為本。例前可知。七眷屬妙中但出本相。從文殊觀音至惑者未了略出跡中不同之相。隨諸部中列圣之相。亦可以為四相不同。今初如文。次釋。釋中又二。初正釋。次釋疑。初言法性虛空之寂光者。即以下方及塔在此方虛空表寂光也。此諸菩薩住下方虛空。涌出已后亦住虛空。此土得聞開權顯實得無生忍者。亦住虛空之寂光也。雖俱虛空以表寂光。能住之人不無久近。涌出菩薩得忍已久。是故跡中始近入者不識久者。次跡中文云文殊觀音或為師為弟子者。文殊昔為妙光菩薩教化燈明八王子。是八王子相次授記。其最后者。名曰然燈。然燈既是釋迦之師。妙光乃成釋迦九代祖師。觀音經中釋迦過去于正法明如來所學習道法。正法明如來即觀音本身。故知文殊觀音并曾為師調達即是阿私陀仙具如今經。如是等人卻為弟子問本跡相望千界塵少增道數多者。三千世界地涌菩薩是本時眷屬。秖云三千地皆震裂無量菩薩同時涌出。若望今時跡中眷屬。如分別功德品增道損生。初六百八十萬億那由他恒河沙眾生得無生法忍。復千倍得聞持。一界塵得辯才。大千塵得不退。中千小千乃至一四天下及八界塵初始發心。比于涌出涌出甚少。四句分別亦例前文。但以久近而判本跡。終不以法身深淺化緣廣狹等判也。八涅槃妙者。明跡不同中。先明跡意。雖復不同本無長短。次或取下正明不同。初文意中云始諸弟子終于蝮蠆等者。大經列眾八十億百千比丘成就大乘等一空行。六十億比丘尼皆大阿羅漢。一恒菩薩。二恒優婆塞。三恒優婆夷。四恒離車。五恒大臣。六恒國王。七恒夫人八恒天女。九恒龍王。十恒鬼神。二十恒金翅。乃至閻浮提中一切蜂王。又東方去此無量無邊恒河沙數微塵世界。彼土有佛號虛空等如來。告第一大弟子。宜往西方娑婆世界。彼土有佛號釋迦文不久涅槃。汝可持此世界香飯以獻彼佛。彼佛食已入于涅槃并可禮敬請決所疑。爾時無邊身菩薩。即受佛教從座而起稽首繞無量匝。大菩薩眾俱共發來至娑婆世界。又阿阇世王及其夫人。乃至視毒能殺人者。蛣蜣蝮蠆及十六惡律儀者。蛣蜣亦曰蜣螂。爾雅云黑甲蟲食糞土也。蝮者毒也。爾雅云蝗子未有翅者。又云廣三寸身大如臂。史記云蝮螫手則斷。蠆者毒蟲也。左傳云。蜂蠆者十年尚有毒。尾末卷如婦人發。蝮字(孚目反。不同福音)有人云。無邊身菩薩身量無邊。云何復云從彼來此。應反質云。既云來此云何無邊。言無邊者。身實有邊而名無邊。如阿彌陀壽實有量而名無量。若壽無量如何得有觀音補處。倚臥背痛者。如止觀第八記。及北首臥等。亦三藏佛相。具如止觀第一記。次正明不同中二。初約兩經釋相。次結會兩經意同。初文又二。先明不同以申此經。次經曰下引與大經明同。初文又二。先藏通。次別圓。初文二。初略標二異。次生身下更釋二別。釋三藏中云食檀耳者。長阿含第三云。佛至波波城阇頭園。有長者名周那。請佛及比丘僧。別為佛煮旃檀耳羹以世奇故獨奉于佛。阿難白。長者設供無福。佛最后于其舍食入般涅槃。佛言。莫作是說。長者今者獲大福利壽命色力善名。生多財寶死生天上。次別圓中二先。別次圓別。中二先。引地人。次正釋。釋中云色解脫乃至識解脫至無余者。既云滅色乃至滅識即是界外析色之義。故以因盡名為有余果亡名為無余。理而言之。變易因果不應分二。當知為成別教義也。次經曰今日座中等者。出像法決疑經。與大經文同。又二。先列。次此明下結。次大經下會同中四。初略標同。次大經下正會。三二經下結同從根利鈍。四又數數下會明常文同。初如文。次文中言迦葉初問長壽者。第三經初設三十六問。初問云何得長壽金剛不壞身。下文答中如長壽品作寄金譬。但寄少年不寄老人。長者行還索金無所。既云行還故知法身常住不滅。下金剛身品。廣明護法持不殺戒得金剛身。又經下文處處明于未來常住。第三可見。第四會常中云二萬燈明等于法華明常等者。二萬燈明具如序品中說。法華經廣明一乘。一乘即是常住也。九明壽命妙中。初立。次引經中先引本文。次釋。即引中間以擬于本。明跡不同中二。先藏通次別圓。初文二。先略釋。次此兩下判無法身之本。別圓中亦二。先略釋。次此等下況結。十釋利益妙者。亦初略立利益。上句立下句釋。次若跡下明跡不同者。今此略列具足應如前文。七益十益者是。言乃至增道等者。約經雖是本門。既是今世跡中指本名為本門。故知今日正當跡中利益。乃至本成已后俱名中間。中間顯本得利益者尚成跡益。況復今日。以跡下重舉本益之相。本文既狹亦擬跡而知本。故本本下明相顯融即。眾跡雖多用本為本故云本本。本事已往。若不借跡何能識本。如撥影指天即此義也。六三世料簡者。初略立。次問答料簡初文三。初引經示相。次若過去下釋。三三世下結。結中二。先法。次譬。次問答中。初如文第二問者。若言諸佛皆有分身。多寶亦在諸佛之數。應有分身。何故云全身不散。即是重難。若全身者。何故復云處處聽經。答中先引大論解八念中。初念佛中云既云化身即是分身。師云去。引南岳釋。依按經文。文云臨滅度時告四眾言。欲供養我全身者。應起一大塔。出證經時全身在于塔中。以誓愿力處處聽經。準南岳釋多寶滅后全身不分。不分者不同碎身舍利耳。未妨諸佛亦有分身。從如入去。兼明法華是圓是常。口唱下明具四德以證常。真凈大法者。真是常德凈是凈德。既有常凈豈無我樂。故云二德可知。多寶全身尚遍十方。故知諸佛亦有分身。鈍者讀文猶尚不覺者不覺此經具足四德。謬判法華不明常住。以是而言古今咸鈍。次問答中問諸佛顯本。問如文。答中最初妙覺指初住為本者。最初得故。若初住位被加作妙覺佛。亦指初住以為實本。準凈名疏應作四句。謂本下跡高。本跡俱下。初住唯得此之兩句。夫論跡者約有本說。本為法身跡為八相。初住之前無法身本。故不得論本高跡下。仍有過上又不得論本跡俱高。若本跡俱高及本高跡下。妙覺唯得此之二句。妙覺極位更無過上。故無本下跡高及本跡俱下。二住已上等覺已還皆具四句。二住跡現為初住。初住是跡即本高跡下。二住現為三住。三住是跡即本下跡高。二住現為二住。以望初住即本跡俱高。望于三住即本跡俱下。今文正當本下跡高。若云初住之前豎無所指。以體為本以用為跡。此本跡俱下句也。若準此意。一切諸佛皆悉顯本。又發愿故于初住中說壽長遠。初住實壽亦復無量故。言發愿說壽者。但得法身必得長壽。有緣機熟說遂昔愿(云云)。從又解最初之佛者。即妙覺身中自將體用以為本跡。此是本跡俱高句唯闕本高跡下一句。問中云五佛章云何者。如方便品廣開顯中約五佛章。皆云亦以無量乃至皆為一佛乘故。若爾一切諸佛無不開顯。答意者。佛亦不應一切開權。經言一切約出穢土開顯者說耳。又問若爾還以妙破妙至例亦應妙者。前文既以本妙破于跡妙跡妙成粗。從亦應去。并難跡妙被破既其成粗。所破十粗亦應成妙。從所破去又以四住重例難云。粗是所破既得成妙。四住煩惱亦是所破亦應成妙。次答文中重引四住之難以況初難。若約頓義四住即妙應如所問。況四住智去況出初難四。住粗惑尚乃成妙。況復生滅無生滅智而非妙耶。次問意者。本成已后中間垂跡偏圓權實同稱權者。以是跡故。故皆是權。權即是偏亦可悉皆稱為偏耶。次答別義者不例。法既以定在本在跡定偏定圓。教則不爾。在本則權實俱本。本故是實。在跡則權實俱跡。跡故名權。偏圓乃至體用亦爾。法則已定不可在本體用名體。在跡體用俱用。若教所說在本則體用俱實。在跡則體用俱權。當知體用等亦得是法。事理理教教行準此可知。故下文云本中事理先得為妙。跡中事理始得為粗。余教行等例之可見。四句者。別帶地前粗而證道是妙。圓如文。帶妙粗者兼通于中故也。又釋者帶粗妙者從通中來故。亦帶亦不帶者。帶地前而不帶通藏。非帶非不帶者。非帶藏通非不帶別。二教接通亦爾。非帶三藏非不帶通。次五味中第三句者。方等前三帶后一不帶。般若準知。第四句者。非帶藏通非不帶別。問二粗既不同者問藏通。答中言事有淺深等者。通即而藏不即。問帶方便實等者問別圓教也。俱顯中道而別帶圓不帶。次問帶二一等者。亦問別圓地前以為帶二。次通論下雖不酬問而廣分別者。一一句并是答而略于問耳。問本地等者。卷初六重本跡。今十妙屬六中何重也。答中云乃是等者。卷初已分。此乃重問。何者。初云本地五重為本。中間今日為跡。既本地五雙屬本。不知五雙如何對本。故更問之。今答文復含。但云共論十妙。若爾事理理教教行秖是因。權實體用秖是果家之用。果必有體故也。用即感應神通說法。說法所被即成眷屬利益。壽命涅槃還是果上法耳。故不別敘但云共論。第七判粗妙中二。先以本對跡相望判之。次又跡中下約前六門以判。初文者。若不先將跡門開顯。且判粗妙與本所證更無差別。如何得知跡中之妙不及本粗。以不約開顯待絕等判。但約久遠實成以論。故中間今日若粗若妙皆非先得。是故先得粗亦名妙。中間今日妙亦成粗。次又約六重判者。前但開顯久近等展轉束判已竟。應更于開顯久近等中細判六門跡粗本妙。于中三。先釋。次況。三若發下亦明本跡六門相顯相融之相及不思議一等。于中二。先約事理一雙略釋。次五雙例知。又言已今者。即是昔日已得已今為本。今日中間所對已今為跡。中間節節皆有五味教故。故四味及以跡門為已。開長遠壽為今。故使已今亦論今昔粗妙故也。次明權實中三。先本跡相對為權實。以判跡中權實為權。本地權實俱妙。以久成故。次復次下更約本跡相望論自行等三。則本自跡他。本跡相對為一自他。三復次下更約本跡各有三義以明理同。約事則知本中施粗亦妙。跡中開廢猶粗。理無粗妙。初文中意具如判粗妙文意。于中又二。先正明。次跡權本實下明融通。二理不可思議。故云法性非古今等。次自等文則本中化他亦名為妙。亦應合有不思議融通。文無者略。應云法性之理非自非他。自他雖殊不思議一。第三中亦二。先釋。次融通結歸。釋中又二。初中言復次跡中約實施權等者。然約實施權意在歸實。而人多以所施之權謂為究竟。故俱不識。若廢權顯實。意在所廢之權初欲廢之。故斥此權非為究竟。權是事法而人易知。故一代法教。自法華前。佛意恒實。二乘不退始終不知。及至廢權乃云汝等去來寶處在近。而人咸知寶處非此。此即是于寶渚之初。發足已涉于修途。況復曾已行于三百。指我之果。即彼妙因。故云易測。言華嚴明阿鞞跋致多明事數者。引例釋前權易測意也。一切事法。無非權施。如來久遠。為諸眾生。施設方便故恒沙佛法。施已皆廢。所施之權屬于事相。是故事相多為不退者說。即能于事達不退理。又不退位。高下不同。若是地前行不退位。但聞事數知事即理。故開權顯實得入初地念不退位。能達此權即是實相。豈可離此別求實相。為對跋致故云初地融通如前。問。此中第八權實與前第七門判何殊。答。前以本跡判于粗妙及以六門。今以權實及自行等以釋權實。則本實跡權自本他跡。又以開顯等轉釋權實。若開跡顯本之權實方名本中之權實。是故重明一理無異。意在于此。問。跡門十妙。一一妙中。于一一科。皆先判次開。今本門中何故但有此粗妙門及以權實。皆似判意。而無別立開耶。答。此與跡門。其意稍異。跡門判竟義必須開。何者。如判中云。若教若味皆前粗后妙。若不開者。人謂三四之外別有圓及醍醐。是故開三即圓四即醍醐。今本門十則不如此。前廣釋十中。一一皆以三義釋跡。近成不同義當于粗。拂跡指本義同于妙。據此已是約事判開。一一復言不思議一此復約理以開一切。恐人不了故。復于此別立兩門判前粗妙此判即開況復二文復約理。開問何故跡門無理開。耶。答初依境開已是約理。又跡門有教詮理。若開于教即表理開。今此本門。約身約事。雖開身事猶須開理。本跡證殊。是故皆云不思議一。應知始自總釋終至于此。若拂跡指本。是約事論開。若以不思議融通則開事入理。若不曉十門之旨將何一理冠諸。一理雖同。十門事別。不思議一十妙恒殊。差而不差斯之謂矣。九明利益中二。先正說益。次流通益。初文又二。初雙標。次雙釋。釋中二。先釋。次若論實道下校量初又二。先釋。次即是下結。初又二。先生身。次法身。生身又二。先聞跡門次聞本門。初聞跡門中又四。先明十妙中益。次明六即中益。三如身子下略示其類。四即是下結。初文者。但得智行位眷屬利益益也。然須料簡。智從解說故總得之。若破惑之智須甄于果。位通深淺意亦如之。眷屬可得極至一生。修未出界義非神通。余未破無明及見思等則隨惑判釋利益。同為一實益也。三法屬果義可通因。則依聲聞咸入初住。今從極果故不通因。次約本門中三。初明十妙益。次六即益。三明增道損生。次法身益中為三。初明益相。次何以故下明益所以。三故分別下引證。次若論下較量中四。初略辨同異。次喻如下借小為譬。三前跡門下辨多少深淺。四當揀下示文判位。初文云若論實道兩處不殊權智事用不得相比者。本門法身跡門生身兩處得益。所證圓理理無深淺。故曰不殊。豈以初住無生忍位。齊于本門法身一生菩薩耶二三四如文。次明流通益又二。初正釋。次釋疑。初正釋中意者辨兩處得益冥顯不同。初言跡門冥利益者。但見與記不云入位。故名為冥。如分別功德品即是顯也。又地涌弘經亦顯益也。或跡門諸菩薩至此復益及本門中新得益者。或有未預此諸益數。并有冥益。故云兼得跡門。次釋疑中二。先疑。次釋。釋中云待時者。如華嚴不悟待至三味乃至涅槃。一一味中亦有待時。如佛邊未益。待共文殊入凈名室。乃至涅槃未悟。待至后佛出世之時。待伴者。如在鹿苑待五比丘。度五人已處處化益。如華嚴中四大菩薩乃至法華中身子彌勒等。及文殊入海領無數眾來至佛所等。涅槃中。迦葉。德王。師子吼等。又如佛留智積以待文殊。分身不答以待后佛。亦如持品。五百聲聞及諸菩薩比丘尼等。皆是待伴又待時者。如待文殊答問竟時。待彌勒騰疑竟時。待文殊龍宮出時。待妙音東來時等。并是待時。故知諸佛法身遍一切處。而假諸菩薩共化之時。以菩薩為伴。次引證中二文跡本兩門后。令弘此法者。即是本跡兩門。發誓弘此法華經者是也。次觀心中三。先釋。次引證。三此即下結益。初文又二。初境次觀。初境又二。初不可觀次明可觀可觀又二。先立。次何者下釋。釋中云何者佛如眾生如至利益之相者。如下疏中云。速愿我如得如佛如。說如之壽。亦復無量。如是觀如。如即是理。聞名起觀。即是觀行。乃至究竟成無上道。故具六即。觀又三。先不可觀。次我如下可觀。三亦愿下弘誓。次料簡中初問者。問云何同異。答三雙六句者。初兩句約圓理。故名與義更互而立。以不異故耳。次兩句者。今題稱妙破小乘之大。大品題稱大。破小乘之妙。亦應對教等。第三兩句亦對小辨。亦應對教等。思之可見。次問大妙一等約前六句中初兩句為問。次問至一往斥之者。初是問。一往下答。一往亦得俱稱為常。若其斥之唯有無常不得于常。小乘亦有三無為常。若望大乘如寶性論二乘猶是無常等倒。名同是一往。理異是斥之。并云不得是妙者。既一往名妙斥之則無常。故并云既無常亦無妙。次答中但約一往答。不以斥之答。從縱之下縱前斥之。既有三無為之常。復言常異者于縱復奪。是故云異。次又并者大小俱稱常小乘應會一。此約法華為難。答中亦是先同而后異。次并者大乘無常粗不會耶。例下答意同前。前同后異。云何下釋。釋中但釋同邊異意如向

△次釋蓮華。先列章。次解釋。釋初文三。先明約譬。次明法理。三和會二釋。初意中云七譬文多者。用多語意方顯權實。不同蓮華用十二字顯理周足。次法理中三。法譬合。譬中云蛛羅引絲仿之結網。博物志云。伏羲造八卦。神農造五谷。貨狄造舟(黃帝臣也)。維父造臼杵(黃帝臣也)。蚩尤造兵(火帝時臣)。黃帝造冠冕。容成造歷(黃帝臣也)。歧伯造醫(黃帝臣也)。正首造數(黃帝臣也)。皋陶造獄(舜時臣也)。稽仲造車。伯益造井。蒙恬造筆。蔡倫造紙(未見造網人。準例可悉。古人所造皆法理而立)。三和會中二。先略明融會意。次正會中又二。先問起。次答。答中三。先正明用法譬。次利根下明法譬所以。三如此下結。次明舊解中二。先敘諸師。次敘光宅。初文二。先別敘三師。次通敘諸師。前之三師無破。次諸師中二。先列。次此十及六下略破。列初中言此十譬行妙中片意者。今家行妙具無緣慈悲及戒定慧。慧中具有生滅無生無量無作。況復次第不次第及增數等乃至開顯一心五行攝一切法初云佛性從緣起者。不攝無作但是理性從緣而發。第二文既亦云從緣。通攝福德莊嚴等。但是遠有生佛果義。第三意者。但知心性不離生死。既未修行但是戒圣行初耳。第四意者。見者得入初歡喜地八相成佛。此無作慧仍未終極。第五意者。微有至著之義。故亦在于戒圣行中。第六意者。明權實不二但是理體。亦是戒圣行前之理體耳。第七意者。云因必含果果既未現。猶在地前無量行中。第八意者。鈍根菩薩及二乘人猶屬緣因福德所攝。第九意者。托生處通猶兼方便。修入華臺終未圓極。故是無作圣行未終。文闕一義。例前可知。圣行尚自未周況復梵天病兒等行。故知此十。但是行妙少分而已。此六譬秖是今家說法妙中片意者。初意者。一在三中權猶覆實小部法耳。第二意者。秖是開權大部法耳。第三意者。秖是顯露及秘密耳。第四意者秖是廢權立實一意。第五意者。但是所詮。第六意者。秖是權實兼用。然顯露不定。秖攝四時。于四時中八教不周。故云片意。次破光宅中又二。先引。次破。破中二。先正破。次且助下借彼語助顯正也。即是約因果而論實相。三引經論。準經本論及大集經。初引論中三。初列十七名。次余名下引論解釋。三今解下今解論意。初列名如文。次引解中云余名不解。今若欲略知法華論十七名中意者第十六既名妙法蓮華。當知諸名并是法華之異名耳。又諸名者但法無喻。唯今妙法法喻雙舉。故知亦可用于蓮華喻十六名。如妙法者本跡各三。無物以喻故喻蓮華。余十六名亦含本跡。各有三義。跡中諸經不譚佛意。故名有量今經本跡施開廢三。佛旨無盡故云無量。況成道后。處處開廢名無量義。言最勝者。勝秖是妙。亦是嘆美本跡之辭。言方等者。亦曰廣平。跡本遍收故名為廣。一實無二。故名為平。言教菩薩法者。跡門被會純成菩薩。本門增進純為菩薩。故下文云。若聞此經。是善行菩薩道。言佛所護念者。為實施權而護于實。開權顯實而護于權。廢權顯實而護于理。為護故念。念持于護。本跡準說。初成道來念用于實。眾生無機。尋思方便念用于權。方便既足。念顯于實。一實既顯權廢實存。佛久已成眾生流轉。故念垂跡拔此迷徒。物雖受道。迷于近跡。念示遠本廢其近跡佛秘密藏者。唯佛與佛。乃能究盡。非時不授為秘具一切法為藏(云云)。一切佛藏者。一切諸佛。無不入于三德秘藏。平等有故。故云一切。一切佛密字者。權實相即本跡亦然人無知者。故名為密。以密為名故云密字。言生一切佛者。開權顯實即識跡佛之所從生。開跡顯本即識本佛之所從生。言佛道場者。實相即是跡佛本佛得道之場。言佛所轉法輪者。三世諸法所轉法輪。不出權實本跡二門。言佛堅固舍利者。此經即是法身全身堅固舍利。不同生身碎身舍利。實本不動。故名堅固。言大巧方便者。方便既是蓮華異名。古人何故判方便品。從昔題名。凈名報恩等經皆有方便品。豈以名同能混其義。凈名等意。密以同體兼于三教。名為方便。今此法華。唯一佛乘體內方便。故名方便。第一義住者。所住即是諸法實相。攝無量名字者。余經權實尚未相攝。況復本跡。今此二門攝無不盡。如上所釋略辨方隅。若委論者。以論二義。一一對辨。應以六義一一對之。仍引經文。一一證成。皆以妙法轉度入余十六名中方稱文意。三解論意中二。先正釋。次何者下重釋。得入由行。入住名位。所以如第三卷境妙中已略解竟

法華玄義釋簽卷第十五法華玄義釋簽卷第十六

　　　　天臺沙門湛然述


次引大集者。但是約蓮華為法門耳。亦未足以顯妙。今文判之。亦且依其因果義邊。用為解釋。四正解中二。先重敘法喻意。次正解。初文三。初更敘經論意。次然經文下釋疑。三夫喻下明體不同。初文又二。初敘經論意。次當知下明法喻意。次釋疑中文不立疑直釋而已。即是釋伏疑也。有伏疑云兩處優曇并可以喻此權實。經一切之言遍攝眾機。又時一現耳足表最后。何不以為喻而用蓮華耶。然經文兩處明優曇華者。如優曇缽華時一現耳。又譬如優曇華一切皆愛樂。今但云時一現耳。且從一文結語。古今釋云。此似蓮華故以為喻。是故正應須用蓮華。蓮華中有全分喻故。三明用喻意中二。初敘涅槃通論八喻。次明經論分喻非極。言涅槃八喻者。凡諸經論取喻不同有分有遍。如大經云。喻有八種。謂順喻逆喻現喻。非喻先喻后喻先后喻遍喻。分喻者具如經說。故第五云面貌端正如盛滿月。白象鮮潔猶如雪山。滿月不可即同于面。雪山不可即是白象。不可以喻喻真解脫。為眾生故故作是喻。今亦如是不可以喻喻于妙法。為眾生故以喻蓮華。次夫華下正釋中二。初更通敘用喻意。次又余華下正釋。初又二。初示前文。次出今喻意。初文具如第一卷文意。次文中二。初總。次多分下別。總如分喻。別如全喻。初總中二。釋結。釋又二。先略。次又以下廣。初文言九法佛法者。秖是權實。權實不出十法界法故略以對之。次廣中猶總故但對本跡六文。具如序中文意。又二。先對六喻。次以十如結成。初文二。標釋。釋中本跡各二。釋結。釋中各皆先譬。次合。或有引文等。前序文中具引六文竟。故今不委悉。次結成中亦二。先舉前生后。次釋。釋又二。先釋次結。初文二。先跡。次本。初又二。先結成十如。次例余境余妙。次本文可見。次始終下結。跡門以施為始開為終。本門以垂為始拂為終。各以始開終合合竟名為圓滿具足。次是為下總結可見。次多分喻即全分也。今不云全但云多分者。雖以此華喻于本跡各十意足。然因果自他久近適時。乃至實相妙體。取體妙宗。體家之用。體宗用三料簡之相。何由可以此華能喻理足事闕故云多分。于中又二。先敘意。次廣釋。初文略述兩文遍喻之相。如師子法門遍喻如來果人大用。次波利樹法門遍喻行者從因至果。今蓮華獨能喻前兩義。約本門則是果人無方大用節節不休當當不已。約跡門譬于行者從因至果味味調熟位位入圓。于中二。先引二譬。次今亦下結意顯同。同意如向可以意得。言譬如師子吼法門者。大論二十三。先列師子種類身相吼聲然后合云如來師子亦復如是。從六波羅蜜四圣諦清凈種中生。寂滅大山谷中住。一切種智頭。集諸善頰。無漏正見修廣目光澤。定慧等行步。高廣眉。四無所畏牙白利。四正勤堅滿頤。三十七品齒齊密。修不凈觀吐赤舌。修念慧耳高上。十八不共毛光澤。三解脫門身肉堅。三種示現修平脊。明行足腹不現。忍辱腰纖細。遠離尾長。四如意足安立。四無量知嚬呻。無礙解脫口。威伏諸外道邪見之屬。覺諸眾生四諦睡等。大經波利質多羅樹者。二十七經遍喻中始自葉黃終至開敷。遍喻佛弟子。初始出家乃至得果。經云。三十三天。有波利質多樹。其根入地深五由旬。枝葉四布五十由旬。葉熟則黃。諸天見已心生歡喜。是葉不久必當墮落。其葉既落復生歡喜。是枝不久必當變色。枝既變色復生歡喜。是色不久必當生皰。見已復喜。是皰不久必當生嘴。見已復喜。是嘴不久必當開敷。開敷之時香氣周遍五十由旬。光明遠照八十由旬。諸天爾時夏三月在下受樂。我諸弟子。亦復如是。其葉黃者喻念欲舍家。葉落喻剃發。色變喻白四羯磨。生皰喻發菩提心。嘴喻十住菩薩見性。開敷喻得阿耨菩提。香氣喻十方無量眾生受持禁戒。光喻如來名號周遍。夏三月者。喻三三昧。諸天受樂喻諸佛在大涅槃常樂我凈。次今蓮華喻中為二。先喻。次結。初文二。先喻跡十。次喻本十。初跡十中文自為十。初喻境廣余九稍略。前境有六。兼無諦境為七。今亦具喻。初喻十如。前釋法中先總次別。今亦如是。還須以總而冠于別。初釋中二。釋。結。初中。在外相。在內性。質為體。欲生力。眾具作。開華因。布須緣。蓮實果。房成報。初后不異。為究竟等。蓮華始終。秖是相乃至報。次譬如下。別釋中自為十文。一一皆先譬次合。次引證等。初釋譬相中。眾生無始諸法具足猶如石蓮。黑則下列石蓮相。劫初下釋上六句中不生不滅。理相自然故云無種。流轉至今不增不減為不滅。一切下合譬文略。客塵不染合初句。生死重沓下合次句。乘其句勢便合不方不圓。方故住圓故動。今合意者。不住如不方。不動如不圓。是則不住生死。不動生死。不住故不滅。不動故不生。次釋性中。初如文。次言智愿不失。后言煩惱。即是與前智愿不失。二義似如相違。共成如是性耳。智愿是宿種。煩惱是理具。稱在惑中而惑體全是。又諸下復顯修得。以有當成之性故般若可生。次釋體中四德為四微。不為生死所動而理性不壞。釋大經意如止觀第一記。次釋力中具合四句。如師子下重譬甚大勇猛次引經者。動無邊生死如生長之氣。破無始有輪如有鉆皮之用。有即二十五有因果如輪轉也。閻浮下證能發心。釋如是作中。烏皮如無明。眾德如內具。發心如欲生。不惑如決定。慈悲去明發心之相成就如頓足。始從根莖終至頓足。始從發心終至極果。次引華首以證始終。次釋如是因中合譬一一對喻合之文足。次引經者但證前真。因如華處空耳。次譬十二因緣中。亦應通釋。故云通如上說。今略通從別指上八字即是無明。從譬四諦去但文相通總。細尋可見。次譬下九妙。文雖通總大意具足。初言智妙中但云三智者。秖用三智攝二十智。意亦略盡。況更立一心對前以為次第。次譬位中觀行位舉于欲定乃至四禪者。寄此伏惑之位以釋。非即五品必修世禪隨日開迥者。白蓮青蓮并因日開。有人云。白蓮因日青蓮因月。故諸天中用華開合以表晝夜。以龍眠龍起以表春秋。如游絲薄霧者。夫蓮華池。見下風邊他人池中。荷草等上。如似游絲。復似薄霧者。即是此藕移入他人池。古俗相傳皆有此說。乃至本中諸妙意亦可知。自非大師妙證。何能以此遍喻本跡

△前已釋別名竟。此之別名法喻合題。然古人釋諸經題。或但從人如郁伽長者。或但從法如大般若。或從人法如仁王般若。但作此說何能顯于名下深致。秖如今家解妙法兩字。二百余紙豈但人法法譬而已。如此消釋尚恐不能盡經幽旨。又復余經當機被物無多關涉。若釋此經不可率爾。是故今師殷勤再三。豈節外生文。皆事不獲己。于中二。初略對別名重辨。次正釋。初中言胡音者。自古著述諍競未生。但從西來以胡為稱。應云梵音。元梵天種還作梵語及以梵書。梵天初下具如疏及止觀第七記。此土書法本無從始。但是大權隨其方土為其制立。是故倉頡初觀鳥跡。故惑通傳云。倉頡造書臺。亦名高四臺。有人姓高。兄弟四人造得此臺。名高四臺。倉頡于彼造書。有云是迦葉佛說法堂。故知迦葉佛密化此土。次正釋中先列彼音輕重不同。有翻無翻此方不定。言楚夏者。京華為夏淮南為楚。音詞不同。所詮不異。彼土亦爾。雖同梵音諸國輕重不無少異。次開章中。列章解釋初言無翻者又二。先列無翻。次開五義。初文二。先立無翻次述他解。解未全當是故須開以為五門。五門并是毗曇雜心中意。于中又三。標列釋。列中先列。次列今家義開為三。通釋五義。釋中又二。先正釋五義。次釋訓。初又二。先釋。次結。初文自五。初釋法本具三義者。又二。先散釋。次束為法門。初文又二。初通釋。次別釋。所言通者。經是一切諸法之本。次世界下。別釋又二。先略對。次廣解。廣解中三。初明佛言還以佛言為本。次若后下。明佛經為論之本。三諸外下。明斥外道無佛經本。故法本義不成。初言若通若別者。一經通別諸經通別諸教通別。故經下引證教本。經云一一修多羅無量修多羅以為眷屬者。華嚴第二十五不思議品云。隨根性行廣說不可說億那由他修多羅。一一修多羅初中后善。出生一切句身味身。又三十六云。一切諸佛。于一身化不可說不可說佛剎微塵數頭。一一頭化不可說不可說佛剎微塵數舌。一一舌出不可說不可說佛剎微塵數音聲。一一音聲。出不可說不可說佛剎微塵數修多羅。一一修多羅說不可說不可說微塵數法。一一法說不可說不可說微塵數句身味身法及句味名為眷屬。眷屬秖是隨順彼修多羅。流類法耳。次義本中云尋。一句詮一義等者。如大經三十一。因佛答迦葉闡提善根不定有斷不斷。迦葉復問。何故世尊作不定說。佛言。譬如醫方皆為治病。或于一名下說無量名。如大涅槃亦名無生無出無作歸依窟宅解脫燈明彼岸無畏等。或有一義說無量名。如天帝釋。名憍尸迦。婆蹉婆。摩佉婆。因陀羅。千眼天。舍脂夫。金剛寶頂等。或有無量義說無量名。如佛如來義異名異。復有一義說無量名。如五陰亦名顛倒苦諦四念處四識住道時眾生第一義身戒心慧解脫十二緣三乘六道三世等也。名是能詮義是名旨。大經從義故義為名本。故后二句并義居先。初立一名無量名。不立一義一名。及無量義一名者。為酬迦葉是故不立。若一義一名即當定義。即是迦葉所難之辭。是故不立。此中文意為釋經名。從名詮義。是故四句以名為先。前后雖殊其意不別。涅槃云名。此中云句者。如云名詮自性。句詮差別。今為存于詮差別名。是故云句。如云妙法蓮華殊于諸典即差別也。次三發者亦二。先通。次聞教下別釋。別中亦先散次束。束中在初住前名教行理。至初住時此三開發。此約修得三德而說。故從發心漸漸微發。至初住位一時頓發。從初受名故云微發。又云若約小乘三解脫者。性念處慧解脫約理。共念處俱解脫約行。緣念處無疑解脫約教。應須委釋出其義意。含涌泉中對四辨者。教謂教法即十界教。辭謂言辭即利他行。義謂言旨即所詮理。余文可知。三和融中二。初斥。次今和融下正融通。初又三。初雙斥二家。次釋論下二家引證。三舊云下重斥無翻。初如文。次二家引證中初無翻家云般若尊重智慧輕薄者。譯梵為漢。漢音浮淺。故安師云。譯經有五失及三不易。譯梵為秦。如嚼食與人。令人嘔噦。據此似如非不可翻但薄淡也。今既已翻非全不可三重斥無翻者。意在共翻為經故。且廣斥無翻。次方融通二計。于中二。初立舊無翻家。次此未必下斥。又四。初總舉大經。次引今經并折。三若謂下縱折。四若執下以失意折。初二如文。第三又二。初直以滅度名折。次按經題以大滅度名折。四斥失意如文。次正和融中三。初以今家如前所釋融通。次大經下引證融通。何不專憑一理而雙是二家。故引大經明雙是意。凡立破之法皆先出彼非。彼二無大非何須固斥。故雙是二解。以三意助之。使雙益其美。復順如來善權益物。三復次下。助一家用義處中而立。共翻為經。又為二。初明翻意。次何者下釋所以。又三。初略立。次若余下重略斥二家。三諸大小下重立。四歷法明經中二。先歷法。次約教。初又二。先略明經體。次正明歷法。初文又二。先明此土三法。次若他土下明諸土六塵。初文又二。初通立三法。次明利鈍互非。初文二。初略征起。次舊用下釋三法相。次明隨根利鈍異故各取者。又二。初總標。次別釋三文。然今古共以法為經者。文從強說。雖別立三法。然聲色兩種。必假法通。若睹若聞。不以意思。無能令教與心相應。次他土中二。先總立。言亦六亦偏者。或一土具六。或一土偏一。或二三四。即如此土具足用三。復有增強。若單雙具。若爾何妨此土根性不等。亦有因味及香觸等。即如下文通釋者是。于中二。先釋六相。次明此土不用之意。次正釋中二。先假問征起。次答下正釋。釋中二。先通辨六塵皆具諸法次別釋。即正歷諸法。于中二。先寄歷十八界。次是則下總結。初文二。初廣約六塵。次略例根識。初六塵中初色極廣。次聲漸略。余四全略。初廣色中二。初約色立相。次結成三諦。初又二。初舉一黑色。次青黃下以余色例。初黑色中二。初一黑字。歷于有翻無翻及和通等。次正以黑字為法界。遍說諸法。即是結成三諦也。初文二。先總引大品色具諸法。次正借色能詮諸義。于中又三。初詮無翻。次有翻。三和通。初文五義。即為五文。初法本中。先且積黑字為諸法之本。即是教本。中云左回等者。此以所表為善惡等。左謂偏僻以表于惡。右謂便易以表為善。在上為勝以表無漏。在下為劣以表有漏。亦如梵書。以十一點。加于本音。成十二字。各有所表。故知回轉皆由于墨。次正詮法本。即教行義三。次黑墨下成三微發。從淺至深。故云微發。從有黑色下涌泉。次又下約詮裁邪。次又約下詮結鬘。結鬘中二義。今亦具之。次又色下詮經是由義及訓等。次有色下詮不可翻。文略。準前可知。次又可翻下共翻為經。今亦詮之。于詮經中具結成三諦。以一切法不出三諦故。非字亦字。即雙照空假。次于一黑色既名為經。經詮諸法故于經字廣歷十妙。方是今文妙法之經。于中先約跡文自為十即十妙也。于中二。先釋。次如此解下結功能。前九可見。十利益中云勤學此字等者。通論五乘皆因勤學。別論今經專能利益佛乘學者。祿即是益。次結功能中云手不執卷等者。卷軸是色。今以色法遍一切法。乃見一期佛法常在一塵。豈假執于黃卷經耶。是則一念具讀一期色教。色具眾典未借口言。如來一音出一切音。此中遍詮何殊梵響。一塵即足何須別思。如此勸學豈與夫一經一論至皓首耶。次例余色可知。結成三諦中四。先結三諦。次不可下歷事雙非。三能于下勸誡。四若于下結示。初如文。次歷事中色中諸法既在一色故不可說。亦可寄事分別解釋。色是可說。色中諸法則不可見。色為法界無可簡擇。復須簡九以從佛界。即空故無所攝。即假故遍攝。棄等重釋于攝。遍攝故不棄。無所攝故遍棄。同一法界故俱是。法界離念故俱非。三勸誡中二。先勸。次若于下誡。四結示中二。先結。次示今經意。今經秖是開顯十妙。色具十妙及一切法故是今經意也。聲中二。先詮諸法。次略示三諦相。余文指同。次香下余四塵例。次引證中云但舉資生等。余攝有翻等及十妙等。并如前。次余根識中二。先引例次引證。根識皆為所觀故也。初云外入等者。如相傳云有三藏至此嗅春秋書云有血腥氣。嗅周易云有玄氣。故知鼻根具知諸法。故經中鼻根最為委悉。余身根等例此可知。六塵皆具一切諸法。更互相攝猶如帝網。次總結。亦不出三諦。文舉塵識略不列根。又三。初結三諦。次自在下嘆。三若欲下結用義勢。初文初句假。次空。通達下中。識中例知。何者下如前是則俱具三諦等。次約教中文不次第五時義足。圓是法華。藏是鹿苑。次觀心經中具約前來四段明經。又二。初標。次釋。釋中先無翻中三。初來意。次正約十五義。三結。初華嚴一塵有大千經卷。如止觀第三記。次例有翻者。先釋。次結。初文又五。初如文。次文云慧行觀理理體漸深故慧行為經。行行屬事事門不同。惑相非一治法亦多。以多對治共顯深理。故行行為緯。三類和通有無者。若定無翻應同前五。若定有翻應同后五。一切教中雖不見名心為此二五各十五名。當知不定有翻無翻。今但名心則遍于三十而不使二家有怨。次歷法中三。先略舉大小兩乘。明大有多含。次觀一心下總具法。三如此下正歷有翻無翻等。乃至十妙文略。初文中言隘路不受二人并行者。大經第五百解脫中云無窄隘等。如止觀第六記。已前釋通別名竟。次第二釋體中二。先總明來意。次開章正釋。初文又二。先正明來意。次體者下正明說體意。初文二。初對上名以明來意。次對下宗用以明來意。初言總說者。名含下三。三是總中之別。體又三中之別。未涉諸義。故頓點三軌之中體屬真性。次真性下對宗用可知。次明說體意中四。初約部嘆。次非但下約行解嘆。三文云下引兩文證不可說。四又云下正明被機名為因緣。所言眾義之都會者。本跡二門皆歸實相。一代義旨咸契于體。余如文。正解中自為七門。初正顯體。又開四意。初如文。次文中云此亦通濫者。大小乘中俱有真諦。以濫小故。是故不可但以真諦為今經體。借使大乘亦不免濫。故云大乘亦復多種。以衍門中六種真諦。今經唯在一切法中以為真諦是今經體也。私破古人此體通因果及引經論。初中云為變為不變等者。夫因為能通果為所通。若因變為果則無能所。故變則不可。若不變者因至果邊。因與果并故無斯理。故不變不可。次從若別有法去縱難。若因自住因不變為果。別立一法通因至果者。當知此因非果家之因。果亦非是因家之果。因果自住則非佛果之經體也。云何乃言體通因果耶。法華至果德也者初句述古人上引文立體。此乃下破古立體。經文上句雖云佛自住大乘。下句既云如其所得法。以此度眾生。故知乘本證得之理以御眾生。御謂控御制勒眾生。此之制勒非住果德實相之體。是故不得偏用自住之言以為果體。普賢至今皆不用者。此責古人引彼因果以證經體。彼文正可用證經宗。經文但云因之與果不離實相。是故可證因果為宗。若證經體應云實相不離因果。此則宗家之體。故知古人所引。但成證于體家之宗。是故不取。又有人云。因之與果。各立本末。薩婆若是果智。余者謂果上萬德。今明乘體何須因果之上各立本末。本末為體與體永殊。廣狹與一體異體等亦復非體。古人之意。以一體乘為今經體。以異體乘為余經體。今家意以實相為體。彼人既云般若相應為與何等般若相應。故不可也。又人云無所得相應行等并是具度。不應為體。又人云六度等者有理度事度名為世出世雜。去果既遠故名遠乘。道品一向是出世法。去果近故。名為近乘。是故近遠俱是乘體亦不可依。乃至廣破又四句者。初句云度之與品俱與無所得心相應。俱是出世。俱有得者。有所得心相應。俱是世間。第三句如向釋也。第四句者。意言道品有約位故。則有有漏及以無漏。是故名為世出世雜。大乘六度。一向無雜。所以四句互有遠近及俱遠近。私謂者章安判前諸師所解。初白牛等者無漏般若稱之為白。故知白牛非乘體也。從中邊分別論去。章安引五論以出乘體皆非具度。先釋。次結。初釋中初引中邊分別論者。即第一乘本以為乘體。次唯識論展轉相由以釋乘義。真如居初即是乘本本即體也。次攝論中有三不同。第一乘因以本為因因謂真如即乘體也。次法華論云隱顯者。平等法身名之為隱隱在于纏。涅槃是顯已成滿故。雖有隱顯莫非經體。次十二門論。第一乘本即是體也。言乘主者。由白牛故令至所在故名為主。故不以主用為乘體。次論體意中四。先征起。次釋論下引論明體意。三何故下釋疑。四此小大下結。次文言若有無常至三法印者。大論第二十云。一切法無常一切法無我涅槃寂滅。問。寂滅中何以但說一不說多。答。初印中說五眾。第二印中說一切皆無我。第三印是果故名寂滅。若說無常破外五欲之我所也。若說無我破于內我。我我所破故是寂滅涅槃。行者觀于無常便生厭離。既厭苦已存著能觀。故有第二無我觀也。推求能觀至不可得。是一切法無所依止。但歸寂滅。以是義故說寂滅印也。問摩訶衍中諸法不生一相無相。此中云何說一切法無我無常名為法印。二法云何而不相違。答觀無常即是觀空因緣。猶如觀色念念無常即知為空。過去色壞故不可見故無色相。未來色不生無作無用不可見故故無色相。現在無住故不可見不可分別故無色相。無色相故是空無生滅。無生滅及以生滅其實是一。說有廣略耳。問摩訶衍中說一實相。聲聞法中亦應說于一實相法。答聲聞法中三種法印。廣說四種。略說一種。無常即是苦諦集諦。無我即是道諦。寂滅涅槃即是滅諦。是故衍中唯說諸法不生不滅一相無相。無相即是寂滅涅槃。論云衍中明法印者是法華前共部所說。小乘法印數復不同故須料簡。若此經中獨明實相為一法印故須料簡。三正顯體中三。先約法。次譬。三約諸三法。初文三。初指體。次約三軌簡。三歷諸妙簡。于中又二。初廣約境。次略指余九妙。問前智行妙初皆悉簡言。境是體是法身。智行是宗是用。今何故于此諸境一一復簡耶。答通論開權顯實諸法皆體亦如后簡。今取權實相對的示體相是故簡之。次譬中二。譬結。譬中二重。譬合。初梁柱等譬中三。初正譬體。次屋若下譬體功能。三釋論下引論初譬中二。先譬。次合。初文言非梁至屋內之空者。空譬于體屋譬于宗。空為所取屋為能取。能取可多空不可多。所取是體體不可多。能取是宗宗是因果。是故不一。次譬日月綱天等者重舉譬簡。天以日月為綱。地以四海為紀。日月周行遍歷于天。日月可二天不可二。公臣輔主者。公者舉五等之初。五等皆臣。共輔于主。五等可多主不可多。言五等者。謂公侯伯子男。公者正也。當為王者正行天道。候者候也。當為王者伺候非常。伯者長也。當為王者長理百姓。子者慈也。當為王者子愛人民。男者任也。當為王者任其職理。合文甚略準前可知。四引證文二。初正引證。次故知下結意

○次廣簡偽中為二。初敘來意。次廣簡文自為六。列章。解釋。釋中初約凡中二。初通列。次解釋。初文二。初列。次結。初文意者且約凡簡。文中兼對外道小乘簡者何耶。答。對況來耳。外小尚乃不實。況復鈍使凡夫。次釋中二。先明世間邪惡。次若周孔下明世間清正。初文二。先釋。次結。釋中又三。初略判。次或下行相。三內則下明過患。初如文。次文約行簡中云或髑髏盛屎約多人前等者。此等皆是鈍使凡夫悉能如是。若利使外道各加所尊及宗計等。乃至神通及韋陀等。今此凡夫如大論第十云。狂有二種。一者人皆知狂。二者惡邪自裸。人不知狂。如南天竺有法師高座為王說于五戒。多有外道。在座聽法。王時難曰。若言施酒及自飲酒得狂愚者。今時何故狂愚者少。正見者多。諸外道言。善哉善哉。斯難甚深。是禿高座。必不能答。以王利故。法師以手指諸外道更說余事。外道語王是難甚深果不能答。恥所不知。更說余事。王語外道。高座答訖。將護汝故。不以言說。向者指汝。云是狂不少。汝等以灰涂身。裸形無恥。以人髑髏盛屎而食。拔發臥刺。倒懸熏鼻。冬則入水。夏則火炙。皆是狂相。又汝言賣肉賣鹽。便言失法。于天祀中。得牛布施。即時賣之。即言得法。牛即是肉。是狂惑人。法師護汝而不說之。且約行事。與鈍使同。晡食者。字書云。申時食也。又楚辭云。餔其糟糠。謂進食也。譎權詐也。齊桓公正而不譎。譎詭變異也。次世間正法中又三。先雜明。次引經。三結斥。總而言之。不出人天。言周孔經籍者。周公制禮。孔子刪詩。經謂五經七九等也。籍謂墳籍即三墳也。三墳謂三皇之書。典謂五典。即五帝之書。古人書簡。故籍篇等字皆從竹也。治法。謂治家治國之法。在忠在孝也。禮法如三禮等。兵法如六韜等。醫法如神農等。天文者如孔子有三備卜經。上知天文中知人事下知地理。八卦者東震西兌南離北坎西北干西南坤東南巽東北艮。一卦生七。七八五十六。并八純卦合六十四卦。各卦系象彖等詞非此可盡。善占者以此能知一切五行如止觀第六記。親謂六親。謂父母兄弟妻子。各有其親。社謂后土稷謂后稷。略如止觀第六第十記。非父母無以生。非師長無以成非君主無以榮。人生在三事之如一。國安所以家安。家安所以行孝。是故先須安其國也。鳥不暇棲等者。若準儒宗。獺未祭不施網罟。豺未祭不施畋獵。獺二月祭豺八月祭所以去奢去泰。湯除三面之羅。古施四面之羅。故祝者曰。四方無極入吾網中。故云鳥不暇棲。湯除三面之羅。而祝者曰。犯命者入吾網中。牛馬內向者。若依周孔之法。牛馬自歸。世間之法尚有斯感。況出世耶。張陵為大蟒所吞。稽康為鐘會所譖。而記傳云得仙者謬矣。故知此土必無仙術。豈有服靈芝吞玉液令飛升耶。故西土神通非禪不發。故并結云愛論屬鈍使。論謂凡夫所述也。次約外簡為二。初通敘不實。次若此下別出相狀。初如文。次為二。初此方。次西方。初又二。先明見相。次直是下結斥。斥中言不出單四句者。計天真者仍屬有句。計自然者仍屬無句。所言縱者與而言之實不可出。次西方中亦二。先明見相。次斥。初文言外道論力受梨昌募者。大論十八云。毗耶離梵志等大顧其寶令與佛論。取其雇已即以其夜撰五百明難。與離昌來至佛所。問佛言。為一究竟道。為眾多究竟道。佛言。唯一究竟道。無眾多也。梵志言。我法各說有究竟道。佛言。雖有眾多皆非究竟。何者。一切皆以邪著故非究竟。佛言。鹿頭梵志得道不。答言。一切道中其為第一。時鹿頭比丘在佛后扇佛。佛問諸梵志。汝識其不。梵志云識。慚愧低頭。佛說偈云。各各謂究竟。而若自愛著。各自是非彼。是皆非究竟。是人入論中。明辨義理時。各各相是非。勝負懷憂喜。勝者墮憍坑。負者墜憂獄。是故有智者。不墮此二法。論力汝當知。我諸弟子法。無虛亦無實。汝欲何法求。汝欲壞我論。終無有是處。一切智難勝。適足自毀壞。長爪緣。如止觀第五記。具在無見亦有亦無見非有非無見及絕言見中所攝。以彼外道所見巧故所攝處多。次斥中三。先總斥。次或時下歷諸句斥。三引證。如是襵牒但是復四句耳。言或時襵牒有無為有等者。如止觀中直列名而已。此中略解粗寄復句以示其相。初句語略。應云有有有無為有。此是有家之有無也。雖有有無之別同屬于有。故襵著有中。無等三句例此可解。若約具足四句。則有中具四。皆屬于有。襵著有中。無等三句準此可見。百千番牒者。假使一句復生無量。隨其所生。攝屬能生。此之能所不出于見故非真實。三約小簡中二。初示小乘名同同有實相中道。次然小乘下釋其體異。又三。初釋初句。次真無漏下釋大集經意。三對前下結非真體。四對偏簡中二。初明簡意。次如摩訶下正簡者。前對小簡即三藏小乘。今對偏簡即對通別二教。及前四味中諸偏教。故今文中仍有二乘者。即通教二乘耳。故云三人同斷等。所以不云三藏菩薩者。義同凡故。雖無邪倒未斷惑故。于中又二。初約教。次約五時。初約教中又三。初空對不空簡。次見不空下。直就不空簡。三釋論云下。約一相攝無量相簡。此之三文展轉生后。何者。由共位菩薩中有利根者能見不空。即指不空為今經體。以此不空復有教道帶方便說。故云但中不但中。即次不次行相別故。此不但中攝一切法。中無中相故。云一相。此之一相入無量相。故云相入。故有第三文來。意在此也。初文二。初引大品示相。次引大經證成。初文者。即通教位。從始至終。待至法華。方乃被會。即其人也。初文又二。初正釋。次共實相下還引大品斥。次引大經言無智慧。亦斥奪之辭。非無自智慧也。又云至二乘得寂等者。且據但空與寂義等。以其未得即寂而照。故云但寂。次文中云二乘但一即。通教二乘也。別教菩薩二即者。兼通別入空出假兩菩薩也。以附論偈。且與即名。其實未即。唯獨圓教方具三即。今經體者。但是中即假空。尚簡假空即中。況但空偏假寧是經體。三引釋論菩薩入于一相等例此可解。所以前之三義皆對二乘簡者。于共部中皆有二乘。此空不空及一相等復在共部中明。故須節節相對簡出。于中又二。初正對教簡。次如此下結成圓意。次約五時中二。先正約五時。次大經下更獨明一實。初文不云鹿苑者。以鹿苑中無大可論。前以對二乘人竟。今文欲相對簡之。故云方等三虛一實等。或是略無。若云鹿苑。無實唯虛。亦應無爽。次獨明一實中又三。初獨明一實。次如是下約待對說。三又開下約開顯說初文又二。初正釋。次一實下結示正體。初文又二。初約對所破以說。次從異則為二。二故非一實等。約能對德體以說。初文者。無二乘之二。亦是無二邊之二。無三惑二死之虛。無無常等四倒故也。并須約圓行說。故如是等法魔不能說。次約能對中約德體謂四德三諦。德若無諦德無所依。諦若無德諦不能顯故以修成之德。顯于理性之諦。即是今經正體。故更復疏明體無非無前所對諸過故也。文為六。先明無二。次無虛偽。三無顛倒。四一乘者即是無異轉釋無倒。五魔雖下明即義者非魔所說。六若空下重釋具德之相。此具德相即無前所對故四德具足。四德具足非二乘所知。況魔能說。次結示正體可知。次明待對。以由前明有能破所破能對所對故。故知所破所對不出藏通及別方便。故今更明之。以不思議三諦非三而三以三為破。非空而空故破凡夫。余三被破準此可知。于中又二。先明對破。次無復下顯一實相。又二。先顯一實。次亦具下更明一實攝法。又二。先明攝法。次何以故下釋攝法意。三明開中二。先開。次即絕下結。初開中二。先正開說諸教從淺至深從圣至凡次第開之。次一切諸法下結束開意。以諸法中有妙理故方可論開。若也本無何所開顯。點示眾生及三乘人本有覺藏。心佛眾生三無差別耳

法華玄義釋簽卷第十六法華玄義釋簽卷第十七

　　　　天臺沙門湛然述


五約譬中二。初敘傍正意。次正明用譬。初言兼明等者。三獸二珠約開合為喻。黃石中金約破會為譬。雖此二意正為顯體。次正明用譬中二。先正釋三譬。次引此下明用三譬意。初釋中文自為三。初借三獸中三。初正釋。次如是下示體。三此約下結示。初文又二。初三獸之譬本譬于通。通真諦中有空有中。取象不空為今經體。次從到又二種去亦約教道重簡但中仍為小象。圓教不空方名大象。次如是下示于圓中異于通別。正顯今經不思議體。三從此約下結譬本意本借三獸以譬通教。故重結云約共真諦。真諦既含一真二中。是故須簡偏真但中。非今經體。此約圓別入通以簡經體。故知他人解釋尚不識小象不空。況能辨于大象不空。況能知于二中合在真諦中耶。但知大象一概大乘。次更借二珠譬者又二。先正約二珠。次復獨約一如意珠譬。初文又二。初正釋。次結示經體。初云不能雨寶名為但空。能雨寶者名一切法空。空含二義是故須簡。空名不殊故云相似。但空唯空故云但空。此是通教偏真但空。對別教俗諦中空不具諸法故云但空不能雨寶。亦空亦雨即是即中即假故也。但空非空教道權說。故以能雨正譬實中。此是圓教入別之說。別教有無共為俗諦。圓入即以兩中為真。是故真中。簡卻但中非今經體。是故重喻如意摩尼以辨得失。是則前三獸喻約別圓入通。故須于其能入之中簡卻次第中也。約能所合說故云空中合為真諦簡也。今亦如是。約所入邊即別教中道。但簡所入能入盡妙。正是經體。今亦能所合論。所入仍語俗者為辨異前。故云有無合為俗簡。次更約如意為譬。亦二。先釋。次結。釋中亦是如意名同。如二空名同。故云含中真諦簡也。與前二象。大意不殊。今重顯耳。向借二喻并約教道。故分二象及以二珠。此中約理理本無二由機緣取致有真中。故知真中本同一實。故喻如意珠體不殊。此重約前別圓入通。真諦之中含二中者。人有得失非理爾也。雖復重約如意為譬。同成第二珠譬義耳。第三譬者。教理共論。是故通約一切凡圣及以教法。于中為二。初約機異。次判同異。初機異又三。初譬。次合。三結示經體。此四人中第二含于兩教二乘及通菩薩。三藏菩薩亦同凡夫故也。次文中二。先判。次結意。言與奪破會者。金體不殊。故云與也。凡夫其實未得果理。與而言之。云理不二。是故云與。理雖不二。凡實未有果上之用。是故云奪。估客金匠準此說之。所言破者。若廢權立實。丹尚異器。何況金石。若會權歸實。體既不殊。豈簡金石。凡夫亦然。準說可見。次明用譬意中又三。初正明三意。次今明下結成三法。三如此下結成一乘三軌。初文中三。初意云約根性等者。二乘淺菩薩深。其利根者又得其中。次言三情者亦約三人。三情各別故初人從假入空但求出苦。次別人地前歷別。后人方能于別但中。見一切法中故云后者廣大。后喻三方便者凡夫全無置而不說。次結成三法中問前三譬中皆云今經體也。又復三義本為顯體。何得此中乃云三譬以對三法。答義有傍正。正顯體已復順此三。若爾即是用所依體。體能成用。亦宗所顯體。體能成宗。故以三譬復對三法。第三意中云如此三譬即是三德者。象譬法身以得底故。珠譬解脫以能雨故。仙譬般若住妙空故。此約別說故作此對。若一一譬各為三者。得堅譬法身。以水譬般若。至岸譬解脫。珠體譬法身。珠空譬般若。雨寶譬解脫。修治譬般若。金體譬法身。成仙譬解脫。皆取法身以為經體。恐體濫故。故約三德。簡出二德克取法身。若據顯體亦秖應是法身德耳。今言三德意亦如前。思之可見。約悟簡者。所以須此悟簡者。如釋十妙自有從因至果自行化他故。不須論悟。尚一一文下皆須觀心。及至釋經亦立觀心一門經是教法故也。今明體中須約悟者。體通凡鄙其名猶通是故須簡。下文明用用是果上之法宗是因果不悟無果。故并不須約悟簡也。是故約悟唯在此中。于中為二。初斥非。次顯是。初又二。初總斥。次徒勞下別明非相。又二。初別明非相即四執不同即是橫計常樂我凈。準止觀中意亦是橫計四門差別。具如彼記。次情闇下重斥。先譬。次合。可知。次顯是中二。初明凡位未悟。次明圣位方悟。初文二。法譬。初文是從觀行位初入六根凈。故云明凈等。苦到是五品之前修于五悔。開發之言且通說耳。以行五悔能感諸佛加被。令發五品乃至初住故也。觀心明凈入五品。信解虛隔是六根。喻中云人木等者。上句文略。應更云水中觀塵下雙結云人木等不了。次若能下明圣位。從相似位入初住位。于中為四。初通明智斷。次清凈下明境智。三論云下引證。四略而下示經體。初又二。先法次譬。初住之始分得經體。鏡水明凈譬無明滅。魚像自現譬法身顯。次文又三。先智。次境。三功能。即境智相應也。所顯之體由能契智。智由人也。故云如是尊妙人。則能見般若。次所見境中云一指二指等。如止觀第五記。三指分明真經體也。三功能中二。先立。次釋。如文。三引證中二。初引論明所通之實實即體也。次如舍利下明能見之人。又三。初引此經。正明見體。次引涅槃明得體行息。又二。初引。次釋。釋中約理教等三。且約一分未為全息。三總指廣。乃至五妙五即。明無所作。四示經體中二。初正示體。次歷諸法

○三明一法異名中文開四意。初出異名中為三。初來意。次列。三無量下破計。初如文。次列名中。始從妙有。終至寂滅合十二名。所言等者。此十二名覽諸經論。今略列之。以例可知。初三是有門。次畢竟下三是空門。次虛空下三是空有門。次非有非無下三是非空非有門為欲分對名義體故。每一門中且引三名以之為式。今文意者。此之四門。圓別教共若不簡之名體不分。圓人初心即觀四門。四門相攝體同名異正顯經體。別則遠期果地。仰信居初。先用方便一十二門。向后方觀此之四意。既存教道。諍訟易生。縱當門體與名義同。然與他門互相吞啖。故此學者非法毀人良由不知體同名異。故云不識天主千名。而謂憍尸不是帝釋。故弘教者失旨于茲。將恐弘法利他之功不補非法毀人之失。三破計中二。初總破。次小乘下示偏計之失。又二。初斥大小兩乘各于其教法門互非。次皆不下以失佛法大意斥之。如天帝釋有千種名。此中即是千中之四。雖黨其門所斥失大。實相下合譬可知。次解釋中三。初去小乘八門不與大濫故置不論。次例四句。三初句者下正解。解釋中二。先釋。次前三句下判前所列。前三屬別后一屬圓。初文初句。先釋。次結。次判中二。先斥。次判中二。先略明諍由。次示諍相。初中云最不融者。初句俱同但在當門尚是不融。今于當門三自不融。是故云最。言不得意者通論謂地前乃至博地初心。別論若已入十住終不生諍。諍相中二。初略明諍相。次何者下釋諍意。初言或小陵盜大奪者。明此四門雖即大小名同體異。然有強弱致諍不同釋諍意中二。初明半奪。次明俱奪。初文者。大小二門更互陵奪。是以小乘諍他大乘二四兩門謂為己典。大乘奪小初三兩門謂非小教。是故大小。各互輸二而存于二。次從若知去大乘俱奪小乘四門。又二。初正明俱奪。次俱奪意。初文者。可由大乘知于空門為不但空。雙非以為第一義諦。則謂小乘都無能通故四門俱奪。小既被奪終不敢諍亦空亦有及以有門而但苦諍第二第四。以并不知大小各四是故生諍。次從又大乘去釋俱奪之意。又二。先釋。次譬初釋中別教不融當教四門尚互相噬。況復小乘。故譬意云。若小奪大猶如野干而奪師子寧不俱啖汝四門耶。二門先輸今又失二。野干不奪師子師子尚欲啖之。今野干輒奪師子師子豈不啖耶。故曰寧當合譬可知。次從三句去。結前三句屬于教道非今經體。唯第四句為經體也。名義雖異四門體同。體既互融不諍名義故第四屬圓。于中又二。初明諸名諸義并是實相之名。次復次下互為名體。初文又三。初略標門意。次其相下略釋門相。三如是下結歸經體。初如文。次文又二。初引經立體。次實相之相下列前十二名并是實相異名。其名既異不妨名異而體是同。不可圓理不異而諸名盡同。將何以為四隨之巧。此中最后非有非無準前理亦合有三名。文中但有中道及第一義。文闕微妙寂滅一句。此中諸名既盡以實相為體。名數多少于理未妨故闕一無妨。次互為名體中四初略示互立。次妙有不可下略示互立之相。且以妙有當體為式他皆仿之。三隨以下例結。四大經下引證。又二。初正引證。次若得下結引證意。初文又二。先證諸名并是解脫之別名次明諸名并是涅槃之異稱。涅槃亦然故云即一相也。三譬顯中二。先釋。次譬顯下判同異。初正釋中前之三句尋之可知。第四句中三初舉事。次引證。三工遍下以所引事而示圓相。初引事中二。初引事。次結同。初云譬如一人遭亂家禍。如張儀范蠡之類者。歷多官職如用異。身備眾位如名異。換姓變名如名異。歷職備位如用異。張儀者史記世家云。本魏人也。嘗與蘇秦事于鬼谷。而秦先達已相于趙。儀往見之。秦欲擊而誡之乃坐之堂下以仆妾之食而飯之。儀乃謝而去之。秦乃使舍人以車馬幣帛而陰奉之。儀遂入秦。惠王見之以客卿。于是檄楚說秦。相秦四歲而免。乃相魏以說哀王。哀王背縱復歸相秦。秦欲伐楚復入楚而說懷王。及聞蘇秦死又說于楚令楚和秦。復入說韓令歸事秦。于是惠王封其五邑號武信君。又說齊趙及燕昭王并令事秦。諸王咸許而歸報秦。會惠王卒武王為太子時不悅之。而儀懼誅請說于魏。遂又相魏一歲而卒。范蠡者列傳云。本南陽人。事越王勾踐。苦身戮力。深謀二十余年。滅吳報恥。以尊周室。勾踐已霸。稱為大將軍。自以為大名之下難立。置書辭勾踐而請誅。王不然之。乃與徒屬浮舟于海。于是勾踐表會稽山為其俸邑。乃出于齊。變名鴟夷子。戮力治生。數至千萬。齊人聞其賢。請而為相。后喟然嘆曰。居家則致千金。宦至卿相。此布衣之極矣。久居尊名而不祥也。乃歸相印散財帛間行止于陶。自謂朱公。居無何間。又致財巨萬。彼二人者。名用雖殊而其體是一。儒林等。文官名。雄渠等。武官名。次隨處下結同。次引證如文三示相中二。初工遍下總示。次從是不可壞人去。歷十二名。此中從初至頂蓋人。合有十二名。譬體同名異。文但有十一。恐欠人字應云中庶人。信直人。初三名。譬有門中三。次三名。譬空門中三。次三名。譬空有門中三。次三名。譬非空非有門中三名。義理甚便。意甚分明。故圓教四門。雖即名等亦有十二而體不別。故圓義易融。次判同異如文。四約四隨中二。初問起。次答。答中五。初總出四隨。明如來赴機之法。次例如下引例示失。三如來下正明佛赴機異名之相。四故求那下引證。五故四隨下結意。初如文。次例中三。初通舉異執之相。次既不下示失四悉之相。三各于下結失成得。雖現在無益得為后世聞法之緣。初如文。次文者。既不欲聞去失四隨益物意也。初是無樂欲。次無心信受是無為人。次不滅煩惱是無對治。次不發道心是無第一義。三結失成得如文。三正明如來赴機之相中三。先總舉說法之相。次為有下別明四門四悉之相。三隨此下結意。初如文。次文四門不同。初從為有根性去有門明如來逗機得四悉益。初是樂欲益。次信戒忍進是為人益。次蕩除空見是對治益。次即能去是第一義益。有門既爾余三可知

○第四明入實相門中為二。初明來意。次正開章解釋。初文二。初正明來意。次下文下引證。又三。初正教門。次佛子下明行門功能教能通行。使行入理故云成佛。此中具明十六皆為實門。文中雖無開廢等文意在第九卷故此不論。三結名。次釋中二。列釋。初明門相中乃至歷四教。教教之中皆初先明用門之意及引教證。是故不同止觀中文。止觀但為令知諸教四門皆破見思。此為并堪入于實相。于中為二。初總釋。次歷教別釋。初文五。初釋門名謂能通也。次大論下總示四相。三又云下明功能。四又云般若波羅蜜下明門中得失。五若以下辨教行不同。初二如文。三功能中二。初明能攝根性功能。次又云下有能通至實相功能。既云入般若門般若即是所入之理。理謂實相般若亦得是種智般若。四得失者。此并通論四教四門悉有得失故也。五教行者。行秖是觀。于中又二。初通立教行二門。次藉教下明根性悟入不同。又五。初明一向根性。次若聞下明回轉根性。三聞教下相資根性。四教觀合下明門數。五經云下明門意。次正釋中四四十六相別不同。初三藏四門中二。標釋。釋中四別。初有門為二。先明門中四諦。次此是下明申門之論。初文又二。先苦集。次滅道。初文又二。初破邪。次乃是下立正。又二。初略舉煩惱及業。次煩惱下明三道結成有門。苦道即苦諦。余二即集。次一切有下明道滅。又二先道。次滅。初道諦又三。初明門觀。次能發下明門中功能。三此則下結門。次子果下滅諦。又三。初正明滅。次引證。三此則下結門。引證中以真實證有。次空門中三。先正明四諦。次故須菩提下引證。三恐下明申門之論。初文又二。先四諦。次發真下功能。初又二。先苦集。次三假下道滅。此門不言破邪者。破邪之用事在有門。無明與老死略標二諦。三假是道諦之觀。入空是滅諦大意。次功能中二。先明功能。次因空下結門。次引證中二。先正引。次因空下結門。亦空亦有門。略云正因緣即是略舉四諦之相。于中為四。先略明四諦。次略結門。諦相不殊故略而不辨。三若稟下明門功能。能有所通第一義也。四此是下門中通門之論。次第四門中分文不殊三門。加斥第四門中異解有人云已去是也。次通教四門中二。初總。次別。初又二。初明衍門所通長遠。次今下與三藏辨異。又二。初體析不同。次三藏下明觀生法二空不同。又二。初正明二空不同。次有人云下破古釋疑。初文中云生法二空者。見惑若破得須陀洹名得生空。后進斷思方得法空。次文三。先破古。次大品下釋。三引論重立門。又三初略總立。次論云下正引論立。三佛于下明四門通意。次別釋中四。先釋。次結。三若三乘下明根性不同。四故青目下引證。初文自四。初有門者。為二。初正釋。次如鏡像下結門。初中略舉三諦略無道諦。故云乃至也。初業是集。若果是苦。涅槃是滅。知法幻是道。法還屬于因果二義。次空門中二。先釋。次如鏡下結門。大意如前此中文略。三四二門例前可見。別教門中為五。初總依教建立。次所言下釋名立相辨異。三此意下別依教立門。四判功能。五判圓別。初文又二。初依中論第三句。次而辨下明亦用大論一切實等四句。故初文所引今且從別通于四教。言七別者。準四教本應有八別。謂教理智斷行位因果。今不取教者。謂一教之下有此七故故不論教。別依教立門中二。初總明門相。次別釋。初明當教四門多依大經。別釋中四。初從文云下有門中言乳中酪性者。大經出處非一。今應約乳略出相狀。從緣故有。無性故無。兩存即第三。雙非即第四。細對佛性由緣修顯。以合乳譬。對于四門其意則顯。石中有金具如止觀第六記。佛藏十喻為有。力士額珠如止觀第三記。此別四門亦約略示相不暇委悉。若委論者應如三藏有門中具明諦相引證及得益之人功能辨異等。次圓教四門指在第九卷論之。次示入門觀者。亦有一十六門入觀不同。文自為二處論所通。觀論能入。初文又二。先釋。次料簡。初文二。初略立所通偏圓二理。次何故下以理問門。問中雖但舉一偏真為問意則通于圓真。故后釋圓真不復更問但直列而已。次三藏下釋。先釋所通偏真八門中二。先法。次譬。次別教下釋所通圓真亦有八門者意亦同前。次料簡中先問意者衍應通圓。門但應八。何故十二。答中有譬有合。如文。二示入門觀者。具足應如止觀第五至第七末。止觀但明圓教空門。余之三門。略而不說。乃至三教一十二門。門門并應明其相狀。但此中文。意在教相。故觀法存略。于中初三藏四門。初有門中二。先立信法兩行。次于法行。即立觀法。于中又三。初列。次稱嘆以斥舊。三正釋為三。初正釋十觀。次重指本論。三五百下破計。正釋中十。初明正境中五。初略立。次若謂下簡邪濫。三故大論下正出正境之相。四如阿毗曇下指論。五是名下結顯正辨異初如文。次文二。先明邪。次明濫。初又二。先列邪境。次總非。初又二。初邪因。次無因。次明濫中二。初略斥。次何者下釋濫意。又二。先正釋。次斥結。次明發心中三。初重明境。次欲休下明能發心。三其心下簡邪。此中所以不辨菩薩心。而獨語二乘心者。以二乘偏于一門。從門義便故耳。非無菩薩。但菩薩四門遍學觀同二乘。復未斷惑。故不論之。一門既爾余門準知。次明安心中六。初總明不安。次為修下略明治法。三又定下依德立名。四行者下正明用治。五是名下結功能六不同下簡斥邪偽。初二如文。三依德立名中四。初略出法名人。次舉世賢為例。三若多下非賢。四賢名下結得名。四正明用治中二。先重總舉。次云何下別明。文自為五。四明破法遍又五。初立二根性。次佛初下引佛化儀明觀功能。三今阿下救彼論師誤被他破。四故五百下引人證正。五當知下結正斥邪。初文二。初正立。次破見下指教可憑。初文即慧俱二種初心不同之相也。次正指教。次引佛化儀中。言六十二見如止觀第二第五記。世間即是國土及五陰也。神即神我。計此神我與陰即離等。四引人中云五百語達兜者。調達從于五百學通皆悉不教。但云但修無常可以得通可以得道。后時有一比丘名曰修陀。不知因通而起逆罪。依世間禪教其通法。六群雖復粗獷凡所說法不違圣旨。乃至不違佛之所制。識通塞中四。初略示通塞意。次若有見下示通塞法。三若不下斥失以示通塞之觀。四如是下結正辨非。初如文。次文中言八十八使者。具如止觀第五記。余并如文。次道品中七。初略明須道品意。次正明道品。三今非下簡示。四若一下略例。五示教門。六此三十七下明道品后三空門。七故佛下辨正簡邪。對治中三。初明須助道意。次論云下示對治相。三如是等下顯正辨非。次位中三。初明須次位意。次今明下略辨位及功能。三不同下辨非。安忍中四。初正明轉外凡入內凡。次引證。三又若下明須意。四不同下辨非無法愛中三。初明須無法愛意。次是則下正明觀法。三若利下判至第十之人。通教中十。初是境。三人下發心。次破古。余如文。次別十法有四門。于中初有門十中。初境中二初辨非顯正。次結功能等。次發心中四。初明所緣境。次菩薩下明發心。三思益下引證誓相四如是下結。初文中言金藏草穢。如前所引貧女金藏大小不知。思益三十二大悲者。思益第二。佛告思益梵天。能知如來五力說法是菩薩能作佛事。一說。二隨宜。三方便。四法門。五大悲。前四如經。大悲者有三十二救護眾生。一一大悲皆為眾生不知不解而起大悲。如云諸法無我眾生不解而起大悲。無眾生。無壽命。無人。無所有。無住。無歸等。次通塞中三。初總標。次菩薩下明通塞法。三于苦集下明通塞觀。次道品中三。初總標。次破倒下正明道品。三離十相下明三脫。十相者。大經二十三云。色香味觸生住異滅男相女相。俱舍文同。大般涅槃離此十相所離同小約能觀所證以簡偏圓。對治中三。初總標。次所謂下正明治相。三常樂下明開三脫。若修諸法等者。此別教修治助開實相。實相既在初地已上。治法并在十向已前。此引大經列優婆塞眾云。無垢稱王優婆塞等常樂觀察如是諸對治門。章安解云。味俗為苦沈空為樂。沈空為苦分別為樂。常我凈等亦復如是。乃簡云。恒與常云何異。不從因緣為常。始終不異為恒。余文不釋準例應知。釋名辨異雖爾釋義應從一例。皆以空假相對而釋。真理為安果為增上。次位中二初正明。次功能安忍中二。初正安忍。次以忍下功能。法愛中四。初正明離愛。次生名下明離意。三破無明下功能。四是為下結。余門準知

次明圓教入門觀者。文自二。初文簡中二。先敘簡意。次正簡。初文又二。初明簡意。次上兩門下簡上藏通門理全別不須對簡。別門理同故須簡卻。初文又二。初通對三門以顯圓妙。次引文證圓。初言示人無諍者如止觀第六記。故般若中以通教等能通之門為無諍法。今以義推通教即是界內無諍圓門。即是內外無諍。故云三藏滅于實色。別教次第滅于法性之色。法性之色實不可滅。初緣法性先滅分段次滅變易入地方乃見于法性。故今義云次第滅于法性色耳。總而言之前三未融通名為諍。至圓方名無諍法也。次正對別教簡中二。初略明簡意。次正簡又二。先列十門。次釋。然此十意。前之七意皆有三段。先正釋。次判圓別。三從復次下。判諸經文前后約位。以判圓別。唯第一文。加于破會一復次也。第八意約諸經文序。正流通。及正說中諸會所說。觀初中后而辨圓別。以判前七及以后二。第九第十。略無復次。直觀經文問答舉譬。以顯圓別以判前八。故云融即乃至譬喻。若其直明圓別之相。恐人不曉經文前后。明位不同。或文相雖融。位在向后定屬別義。或文雖次第。位在住前定屬圓義。即不即三等。乃至能詮教之初后。意亦可知。釋中二。先總明釋意。為令識于別圓八門二四不同故也。次正釋。于中又三。初正釋十門。次約五味分別。三今經下辨今經文十相及四門相不同。初文又二。先正釋十門。次今以下結示。初文自為十釋初門中三。初正約融不融以辨兩教。次復次下更寄破會辨融不融。三復次經文前后下明融不融。初文二。先舉別教。次明圓教。初別教中二。初明執門生過。次從然別門下釋疑。初文二。初明彼論生過。次今時下明此方學者生過。初文又二。初明執門。次四門下明生過。又二。初明過體不同。次周璞下舉譬。初又二。初正明過相。由不得意豈關法體次前三藏下簡。前云殆濫冥初生覺者。如止觀第七記。殆者。危也。亦幾也。巨希反。上人均下名濫。下人行上名僣。次簡中為展轉相形。故須出彼。于中又二。初簡。次妙有下結勸。初文者。然破冥初。功在三藏有門而已。別門與彼永異故不可得等也。次譬中云周璞鄭璞。如止觀第十記。周都東京。鄭都鄭州。次明此方生過者。偷此藏理種子之名。以助自然之計。以地人釋地義偷安莊老。如止觀第五記。混淆者。子書云。濁水也。涇濁渭清。次明圓教又三。初略明門融。次有無下明立門意。三而此下正明融相。次約破會中二。標。釋。釋中二。先別。次圓。初別中二。先約破。次約會。初文者。法華已前諸教中如諸部方等般若等。無處不破諸外道。而存二乘及三教菩薩。次雖會而不圓者。如文引凈名般若可見。次圓門中二。先破。次會。初破中三。初破別。次以二乘凡夫況。三結歸。初文中云自此之前。我等皆名邪見人者。大經第七。迦葉聞常乃自述云。自此未聞常住之前我等皆名邪見人也。當知偏教皆名為邪。次圓會中三。初會凡夫。以二乘菩薩況。次汝等下會析法二乘。以通別三乘況。三汝是下總結會一切人法。初文云龍畜等皆授記者。如舍利弗領解中天龍八部皆自領解云。大智舍利弗。今得受尊記。我等亦如是。必當得作佛。三約經文中二。先明別。次明圓。若識此意不以融不融言能顯圓別。復須更約經文前后寄行位判方能顯之。但地向相對明融不融此定屬別。若住信相對此定屬圓。由經中赴機便宜說位不定前后。但約位判自了別圓。此一門意不專在于此遍下諸門。下文但言或前或后皆是此第三門意。但言遍不遍等即第二門意。下去闕此第二門二三兩門俱有圓別二意。準初融不融門可知。下去準知。皆別門云說圓門云證。或時略證但注云云。即不即法中從復次去亦有三意。初即不即。次遍不遍三約經文前后。約五住文猶屬第二。最后復次方屬后意。初門中二。先別次圓。初別中四門不即三諦不即。或一即二即或三即而復不融。三法相即乃名為遍。于一念中圓破五住名之為遍次第破者名為不遍。佛智非佛智分文同前。次第不次第中分文亦同。但第三意初闕復次字耳。五斷不斷中二。先通敘斷不斷意。次正分別斷即是別不斷即圓。文句同前第三意亦少復次之言下去皆爾。七果縱不果縱中別引地人圓引華嚴等者。意亦可知。三德縱橫如止觀第三中。第八約詮者。更重判于前七后二。皆有門前序中門相及以門中正說之相以辨別圓。故云不融不即乃至譬喻。次約五味中文略但言乳教兩種四門。應判云一種融一種不融。乃至問答等。有兩種十意不同不可具列但言門耳。三約今經十中為二。先釋十相四門。次結意。初釋又二。初十相。次四門。初文二。標釋。以著衣等為行者。以依寂忍等三而弘此經即是行也。以五百由旬即不斷斷者。即以佛智對于煩惱及生死處所故也。況初心一步已涉長途。二乘被開先進三百。按位進入皆有入住。住即五百。故云圓也。欲聞具足道聞即教也。教即能詮次明今經四門又二。初結前生后。次正釋四門所以今經四門文相不委悉者。以今經正意在于開顯但略示四相。若依門觀利者隨一句一偈咸皆發真中下之人事須具如中論廣述。況復此中且為分別與諸教異。門中觀法具如止觀。何但此中文略。如前三教亦并指他經。文相可見。二正明實觀為三。先別釋。次是十下示此經文十觀之相。三復次下結斥傷嘆。初文二。初指所依門。次正釋門中觀法。又二。初明有門觀法。次余三略例。初釋有門又二。初略標門列數。次正釋。初文不列但注云云。正釋中二。初正釋。次是名下結成經體。初文自十。初境中二。初待對立妙。次釋釋中三。初立四諦。次兼通異名。三結門。初又二。初總標四諦。次別釋。釋中二。先苦滅相對。次集道相對。初又二初苦滅。次集道互融。以隨苦集體即道滅。故相對明不同三教初文二。初明苦即是滅。謂生死即是三諦。三諦即是三涅槃。次引證。又二。初引經。次釋經意。言不可思議四諦者此語四諦融即之相耳。不可復滅釋上句耳。次煩惱下集道相對。又二。初集道。次以苦滅互融。初又二。初明集即是道。謂煩惱之集即是三諦。三諦即是三智。次引證亦二。先引經。次釋經意。言亦是苦滅及一實四諦者。此明苦不異集。集是剎那心起苦是一期報陰。今一念心具十法界苦集。還觀此心具足三諦。安得不以四諦相即而釋。為欲令人別識相狀。故別別識之。次發心中還以一念無作四諦為境約此而起慈悲。文又為三。初正明弘誓。次無緣下結成誓體。謂無緣也。無偏小雜故名清凈。三慈善下結誓成相。三安心中三。初結前生后。次正明安法。三體生死下明安心行相。初又二。先結前兩觀。體解謂了境發心謂弘誓。豈可下生后安心。臨池觀魚對前妙境。豈可知妙境而不總別安心。次裹糧下對前發心豈可發大心而不修行填愿。次正示能安之法。又二。先法。次譬。譬中二。先斥不均非今文意。次嘆均調能橫周豎遍。二輪橫周。二翼豎遍。具如止觀第五記。三行相中二。先正明行相。次于一心下明行相該攝。初文者。體用一止而三止。達用一觀而三觀。具如止觀第三文。言該攝者生死及煩惱既不出一念。即此為定慧豈離于一心。故一心中五行具足。具如前第四卷。四明破遍中三。譬合結。初譬中二。前譬斷德。次譬智德。合中義兼二德。約所破得斷名。約能破得智名。三雖復下結意又二。初明智斷不二。次釋智斷不二所以。以體即故文略煩惱即菩提句亦應可解。五識通塞中三初譬。次合。三結意。初譬中云主兵寶取舍得宜者強者綏之為舍。弱者撫之為取。綏者國語云綏其謗言謂止也。左傳云交綏而退也。爭而兩退故曰交綏。今謂強者止之退之。弱者安之進之。故塞強而通弱應進通而退塞。次合中還約一念而論強弱。三結中三。初寄豎門以論一念。次節節下正結撿挍。三若不下結釋。若其不能節節撿挍非唯行不進趣理解亦亡故云失也。六道品中三。先正明四念。次明破倒具品等。三結成枯榮。念處中具道品至一切法者。言念處中者。此具約位相攝道品。此則念處中具足諸品。余品亦然。道品是能趣涅槃行法三脫是能通涅槃之門并是正行。一切法是助正道法攝入正道。三從又知涅槃下重結枯榮。如文。七明助道中本治事障今以理觀者何耶。此中約第一義治故作是說。若事障興應觀諦理。生死煩惱即涅槃菩提。故能治之。六即之位約一心理。生死煩惱可知。九安忍中二。初通立。次別釋。能常一心安于妙境故有此等十境生也。十離愛為四。初明相似法起。次相似下明頂墮。三此愛下明離愛入位。四觀生死下明位所證法。次結成經體。次三門例可見。次引此經明觀法之相。然彼止觀局引大車。今散引一部。彼為成觀此但嘆教。又二。初正引。次是十下結例。意廣語略思之。三結斥傷嘆中三。初結斥。次傷嘆。三指廣。初又二。先結今意。次固非下斥。初文者。具如前一十六門門門十觀即是其意。斥文可知。次世人下傷嘆中三。先傷。次嘆。三益。初文二。謂法。譬。法如文。譬中云徒知[穀-禾+牛]捋不解鉆搖者。借大經譬責講讀人。大經第三。迦葉難佛。如來若常何不常現。佛告迦葉。譬如長者多有諸牛。色雖種種。同共一群。付放牧人令逐水草。唯為醍醐不求乳酪。彼牧牛者。[穀-禾+牛]已自食。長者命終。所有諸牛。悉為群賊之所抄掠。賊得牛已。無有婦女。即自[穀-禾+牛]捋。得已自食。爾時群賊。各相謂言。彼大長者。畜養此牛。不求乳酪。唯為醍醐。我等今者。設何方便而得之耶(止觀記具注解)夫醍醐者。名為世間第一上味。我等無器。設復得之。無安置處。復相謂言。唯有皮囊。可以盛之。雖有盛處。不知鉆搖。漿猶難得。況復生蘇。爾時群賊。以醍醐故。加之以水。以加水故。乳酪醍醐。一切皆失。凡夫亦爾。雖有善法。皆是如來正法之余。何以故。如來入涅槃后。盜竊如來遺余善法。若戒定慧。如彼群賊劫掠諸牛雖復得之。無有方便。以是義故。不能獲得常樂我凈。常戒定慧。又為解脫。說我人眾生等。如加以水。以非想為涅槃。如失醐醍。以少梵行得生天上。如加水之乳等云云。次若識下嘆中二。先嘆教法無缺。次半如意下嘆弘法無機。初文者。此十六門。門門觀法。遍被一切。自此之外。無所復須。不同講人。漿猶難得。次文者。今一家弘法。大小通立。或以小助大。或開小即大。或破小明大。或以小形大。則是半滿雙弘。觀教俱立。今以此半滿之觀說以施人人無受用故。云我則悔焉。悔者悲嗟之甚應非吝情。言半如意珠全如意珠者。第五卷末云半如意珠則以跡中五妙為半。此釋圓門十觀法竟。云半全者乃至偏門名之為半。圓門為全。故文云小乘四門大乘四門。名同意異不可例前。雖無下微益。三指廣下可知。彼文為顯鈍根行者一一文中皆須先明橫豎次明不二。此中直明一念一塵即具橫豎不暇廣及故指彼文。若得意者見此略文以顯彼廣

法華玄義釋簽卷第十七法華玄義釋簽卷第十八

　　　　天臺沙門湛然述


三明判中自二。列章竟。次釋初章中二。先分別能所粗妙。次問答釋疑。初文二。先略立能所。次以兩種四句分別。前教次味。前四句者。列釋。若以理為言則一粗一妙。詮理之教巧拙不同。故使通妙理之教別教仍粗。次四句者皆約味判。判彼部中能所粗妙。不帶粗能所是乳者為成四句一往語耳。故此句中但云無有真諦能所故云也。仍有別教能通之粗。自有帶粗所不帶粗能者。且云般若本是融門二乘寄此而入真諦。雖有但真所通之粗而無詮真能通三藏。此亦約部大分為言。若隨二乘當分所見非無能詮即空粗教。自有帶粗能等者。能通從于通教中來故名為粗。所通即是別圓中道故名為妙。涅槃中諸門亦是者。涅槃部中前之三教能通之門名之為粗。并不住真及以教道俱入三德故所通妙。次釋疑中。先問。次答中三。先通明其意。次何者下歷教解釋。三今拓下明用門之意。一一教中皆作三對四一不同及判門意。所言三者即教行理通別之相。具如第二卷初當分通別即其義也。皆以四故名別一故名通。今以此之通別判于狹小。若藏別兩教教行理三皆悉是狹。若通圓兩教教行不狹而教行取理不當故名理為狹。是則四教皆以教主及所詮理名之為一。以所被機及能詮教名之為四。是故經言一門者。一是四家之門故云一門。言依經文者。依今經即是以圓教行取理難當。三明用門意中言開拓等者。今開圓經一句而作四解遍一代教故云處處。則識前之三教教行理三狹小復粗。后之一教教行理三狹小俱妙。作此釋者。意云四門是教十觀是行。皆通至極。恐人不了狹小之言謂一向粗。故須此簡。若約五味意亦可知。次約諸門中二先約教。次約味。先約教中四教不同。一一教皆有教行二判。教謂四教行謂門中十觀。教又二義。一約門。二約悉。初三藏中三。先且通論無復粗妙。以教門俱妙從能通故。若執皆粗從計情故。此就當教為語。次別論者。從若從法為語去互相形比則有前粗后妙。言為鈍根說生空等者此是三藏生法二空。具如止觀第六記。準理二門俱得二空。一往從便有門附俗為生空空門附真為法空。二空名同意義永異。是故生空義歸于有法空方乃義順于空。三今約下從行所宜以判粗妙。次約四悉中四悉文相可見。一門既爾余門亦然。次約十觀中初三藏者。若門中有觀為妙無觀為粗。次通教。通論無通無塞。次別論有通有塞。有通有塞即四門四悉。十觀具如三藏中。次別中亦應明通不論通塞但是文略故云若論法相。既有若論之言即是置通從別。別中亦有約四門教及以根性并十觀法。十觀中二。初約十觀。次迦羅迦果則有九分下判。鎮頭迦羅者。大經文意以林譬寺以果譬僧以采者譬請僧之人。明僧相相似真偽難分。今借譬十乘邪正須判。第六云。善男子。如迦羅林其樹眾多。林中唯有一樹名鎮頭迦。二果相似不可分別。其果熟時有一女人皆悉拾取。鎮頭迦果唯有一分。迦羅迦果乃有九分。女人不識將來詣市。凡愚不識買迦羅迦啖已命終。有智人輩問是女人。汝于何處得是果來。女人答言。于彼林中得是果來。諸人聞已即言。彼方多有無量迦羅迦樹。唯有一株鎮頭迦樹。諸人知已笑而舍去。下文合譬。以畜八不凈者為迦羅迦。以清凈眾為鎮頭迦。今以十觀合于十分。若十分善巧則十分鎮頭。若從偏小及外道中得是觀法則十分迦羅。若用三教方便觀法則節級遞判迦羅鎮頭(云云)。是則教主如林。觀法如果。采果女人如弘教者。詣市譬于說法之堂。買果之人譬聽法眾。愚人受教不窮教主。智者審問邪正自分。命終即譬失于正諦。次明圓教中三。初明圓門融妙。次明四悉機異。三此就下更結圓門判粗妙意。初文者具如止觀第五圓無生門后。及第六四門科簡中圓四門相。次文者。先征起。若依圓門四尚非四。豈況更有門中四悉根性不融耶。但由物情各殊故。使門中四緣各異。于中為五。先明赴機四異。次何者下釋異所由。三欲樂下明機感之相。四以世界下正明赴機。五緣既下結成妙門。三更結。判中二。初總標。次釋。釋中二。先明釋判意。次正判。又二。初明地論教道多諍。次與別門辨諍輕重。初文云如地論有南北二道者。陳梁已前弘地論師二處不同。相州北道計阿黎耶以為依持。相州南道計于真如以為依持。此二論師俱稟天親而所計各異同于水火。加復攝大乘興亦計黎耶以助北道。又攝大乘前后二譯亦如地論二計不同。舊譯即立庵摩羅識。唐三藏譯但立第八。次文者二。先舉圓門唯通無塞。次但四下正對辨輕重。又二。初標。次釋。則別重圓輕。輕中又三。初正明輕相。次明益相。三引論。初文云如快馬見鞭影者。如止觀第五記。次益相如文。三引論中二。先引論。次釋。釋中三。先明皆實各各實故當位益故實有淺深故虛。次亦俱虛者相望成虛非無當位。對前乃成亦虛亦實。三實故下判。實故為妙者。當位雖妙望第一義故三悉皆虛。是故圓中須此一判。次約五味中二。初通明五味。次別判涅槃。初文二。先約法以明五味。次諸下約人及重辨利鈍兩根菩薩。次別判涅槃中二。初正判涅槃。次法華下更與法華辨異。初文四。初略判諸門權實。次何者下明用權門意與前諸教諸門對辨。三引事為證。四故知下舉一喻一法正出部意。前二如文。三引事中云如梵志問云者。涅槃三十五陳如品。阇提首那此外道宗于迦羅計因中有果即是因與果一。來至佛所難佛云。因無常故果亦無常。佛反質答。汝因是常而果無常。何妨我因無常而果是常。今引此文以證因門無常而得常果故大經意通以三教而為因門悉歸常果。四開粗中二。先問起。次答出開意又三。初明同異。謂須開不須開。次謂開下正明開。三若門下結妙。初文又二。初與中論對辨須否。次與前后諸教對辨須否。然中論意。以衍門為正。以小教為傍。今取彼論被小之文。故云先以大蕩后示小門。若應入大者前門已入。應入小者且遣著心。至后二品方可入理。故知中論前二十五品蕩于一切大小者著。故大乘人前被蕩已即時入理。小待后門故知機別。今經見心鹿苑久破。但破執小指小即是。故法華中先敘昔門。次開方便名大方便名之大門。故法華名開方便門。中論破執諸見病故云各有其美。次與諸教對辨。言法華后教者即涅槃也。稟方便教咸知真實何須更開若法華前方等般若等。若門理已開謂諸菩薩。若未開其人謂般若中二乘也。若門理人俱未開者即方等中二乘及諸凡夫未預諸會者也。次正開中三。謂凡夫二乘菩薩也。初開凡夫為四。初開愛見生死之法。次人三教四理。次開聲聞亦四。謂法教行理。問教法何別。答教謂能詮之教。法謂所詮行法。行謂所行之行。三開菩薩中二。先總次別。別中三種菩薩也。次結妙。如文

△五為諸經體。文自開五。今經對他通名為諸。列竟。次釋。初釋為此經體者。今經體一。但一部之內諸名不同。應知諸名通詮實相故須明之。于中二。先引一部諸名。次如是等下釋會諸名名異體一。引例如文。釋會意者。序中正名實相。方便即以大事所為為體。佛知見等所見等為體。印取所譬為體。所付取不共般若中究竟種智所知為體。藥草中取智所依地為體。化城授記并取所喻中一理。寶塔中大慧所照秘藏秘要準例可知。妙音中取三昧所依。觀音取所通。勸發中取眾德之本。次諸經體中先問列疑。次答中三。先斥。次諸經下正釋。三結。三傍正中二。初約教。次約味。初教中三。初通辨傍正。次引文。三正約四教。初文二。先通標。次正即下分別。分別中先論別相。次明相帶。初文中言實相者圓也。傍偏真者藏也。次文中言偏含實者通也。實帶偏者別也。次中論下引文者。中論證通。大經證藏及別圓。此經下證藏圓相對。三小乘下正約教如文。次約味中二。先約體。次又正下約諸名二。先標列。次此則下結體。四彼此中二。先結前生后。次正料簡。又二。先列四句。次三藏下釋。釋中二。先教。次味。初教中。初三藏中名字去聲無兩同句也。次約味。乳教中云兩種者別圓名義體同別圓名義異而體同。酪如前者唯有兩異句也。二蘇言如前者如前約教類例可知故云如前。此中已有兩種如華嚴。一種如三藏。準更須如前通教。通近同三藏通遠如別教。兩蘇多少例余可見。涅槃中藏通不應更立偏體。故四教名義雖異。其體皆同。五粗妙中二。先判。次開。初文二。先簡絕待體。次明所待粗。初如文。次文者二。先教。次味。初教中二。初但傍下四教也。可知。次藏通下更判。兩教一向為粗且從通近。別有粗有妙言名義同者。即三種俱同也。文略體字。次開中三。初總標意。次或開傍教下正約教等論開。三一切下結初如文。次文二。初兼開教等。次正開體又三。初正開。次引證。三示開方法

△六為諸行體中。列章。解釋。初釋同異中二。先總標。次鈍者下行相。又二。先立二行義通。次正以二行歷教。又二。先歷四教。次重約圓。初歷四教又二。先明行相。四結行意。意須相籍。初又二。先豎。次橫。豎謂從淺至深。皆以理為其體。橫謂初心具修諸行。亦約當教所詮為體。次重明圓橫豎行者又二。先明橫豎行。次結成車體。初又二。先豎。次橫。橫中二。初正明橫體。次此文下廣引文證。不得是體。有無是橫。大車是體。本習是橫。各一是體。諸行是橫。無生是體。施等是橫。無住是體。次依經修行中三。先立遲速二行。次若隨下明行須體。三諸經下正示行相中四。先列四行名。次諸行下正示體。三念念下示行相。四然小乘下歷教分別。又二。先教。次味。初文先三藏中二。先辨同異。次正明行有體。次三教及約味可知。三判粗妙中亦二。謂教及味。味中又二。先通約五味。次依諸經下明味中諸部修行分別故云可解。四開中二。先開三藏及藏中行。次以二教況。又二。先況。次重述小善。既四行俱通四教所行。當知不以行能表理。但應立觀照理導行。方可令行至正境中。故知無理無益苦行。若無行者理必不顯。故教行理三相藉而顯。互相光飾相導相成。凡諸行人不可不達此也。第七為一切法體中二。先正釋。次判開。初文又二。初明觀經所依之體。次明能依諸法。初文者。正指法身為經正體諸法所依。次文中又二。初略立。次引大經立相又四。初舉總明別。次若然下離開具四。三當知下結成能依。四凈名下引證能依從所依立。初文者。以無量為能依諸法。諸法無量既不出四種四諦。四諦秖是因果故。下結中通云因果。即指界內界外兩種因果。悉依平等無因果體。若下宗中明因果者。則簡世間唯出世間。于出世中。若廢權則簡三從一。若開權則一切俱是。今論所攝無所不收。次引證中無住本者如前第七記。然所依下判。欲判先敘所判之意。意判能依。次正判亦二。謂教與味及下開文。但略標而已。準上文可見

△三明宗中二。先敘來意。次開章正釋。初文者。此中六句。前二句明宗為行之要。次四句明宗為行體之功。初句者行若無因果何殊外人無益苦行。如衿如喉為身衣之要。次句者。顯體之要豈過因果以因果綜諸行。諸行依體還取于體。蹊字有本作系字。若作蹊者。謂要路也。若作系者如衣襻系于二義中上義猶強。次四句者。上二句立。次二句釋。初二句中上句明宗為體功。下句明宗為行首。次二句釋者。舉因果則一切行俱屬因果。故一乘語因果則實相家諸行可存。對下二句意亦可見。次開章解釋。初簡宗體中二。先破非顯正。次私廣敘舊辨非。初文二。初破非。次今言下顯正。初文二。先破一。次破異。初文二。先出非。次今所下破。破又二。先破次結。初文二。先法。次譬。初法中三。初略示正相。次體若下破。以二不二對辨宗體則知宗不一也。三云何下結斥。譬文準法可知。次破異中三。亦先略示。次破。三結。準前可知。次顯正中四。初正顯。次釋論下引證。三當知下結示。四而復下重簡別因果不同。又二。先簡。次例。先簡又三。先譬。次發下合。三若識下結。次例中二。初以佛性涅槃為例。正因如體因果如宗。次例者。非當非本如體。而當而本如宗。次私廣引破古中。初破遠師者。所明一乘但是破三之一待粗之妙。則但因而非果。是則在始而不該末。故云不該始末。況所破之三為在何教。次破龍師者。此經本以因果為宗。龍師棄因獨存于果。言乖文者。今經本跡各立因果以為經宗。具如下引本跡二文。故知乖文。慧觀師釋今無破者。什公已嘆今家粗許。以遠公棄果而存因。龍師棄因而存果。觀既有始有盛即是兩存。仍非全當故亦不依。何者。若以法華會三歸一為乘始者。豈法華部無乘終耶。若無終者。直至道場為是何等。若以澄神指涅槃者。涅槃部內豈無乘始。若無始者。初破三修及初發心常觀涅槃為是何等。破印師中云加境闕果者。此乃從容許其用智。智通因果稍似經宗。若望三法然但在因而闕于果。況復加境。境屬于體。將陪宗義腫不益肥。次破光宅者。正釋中自立兩處師弟因果。次破用權實及名為宗可見。次破用名中言此是地師用八識極果者。指向不異惑染不與染俱。今尚破攝師。攝師所破既非能破非今經宗。次破常住為宗者。上句且與而言非我今宗所顯。若是所顯所顯非宗。不覆亦非未為全當。破次師準上可知。破萬善者。責其棄果而取因。次破無漏者。七方便之因果。俱為我家之因。何得局促。獨立無漏。若取初住已去。雖是真因。而無漏之名。復濫小果。次破悟者。悟通因果。仍別在真因。既無的指。且以果責之。又破妄引大經救立不定門。若諸法不定何得定悟。二正明宗中二。釋結。釋中二。先跡。次本。二文各四。初列經文。次正釋。三定傍正。四結。次結中二。先結成宗意。次所以下結示經文。三明諸經同異者。若不辨因果。將何以明此經妙宗。于中三。初雙標。次雙釋。后雙結。釋中二。先釋跡。次釋本。初文中三。初通為諸經宗。次大品下別示其同相。因果既通而為宗者名隨事立。三是為下總結。初如文。次明別示中二。初通辨諸部因果。次諸經下辨諸部中因果不同。初又三。初大品。次凈名。次華嚴。初大品中二。初立宗。次引睿師證。初又二。初正立宗以顯別。次故云下明具因果以辨通。初文二。初正立。次般若下示宗相。次言通者。二文俱有因果意在于因。般若是因薩婆若是果。次引睿師證中又二。初立因果。次文中下證。次凈名中言寶積具問因果者。凈名序中云。爾時寶積說偈已白佛言。是五百長者子皆發阿耨多羅三藐三菩提心。愿聞得佛國土清凈。問果也。唯愿世尊。為諸菩薩說于如來凈土之行。問因也。佛言。隨所化眾生而取佛土。化眾生答因也。而取佛土答果也。又下文云。直心是菩薩凈土答因也。菩薩成佛時答果也。次華嚴者大同凈名。次諸經因果不同中。若顯諸部中諸教因果而諸經別故。故須此文分別以顯同異。此中又二。初對部。次對味。三總結。如文。次明本門一向異者。又為三。標釋結。釋中二。初重敘諸教諸部并約跡中論體用本跡故并云非本。次今經下正明本門因果。三故師弟下結。三今下雙結上跡本因果為今經宗。思之可見。四粗妙中二。先判。次開。初文者。大品中指薩陀波侖見佛后曇無竭為說者即法身也。方等中二乘如高原。此等并粗今經為妙。開文準前可見。五結成中自二。初文二。初通途明一切諸經各有因果。次別顯今經因果。初文者。凡一代教門佛所說法不離因果。但有權實本跡之殊。今經所論不論權跡。唯有實本所論因果。次文中又二。初明本跡二門得益不同。二正引文證得益因果。初文所以得益不同跡門傍正者。法華已前已入竟者為傍。今于法華始得入者為正。本門傍正者。跡門及法華已前兩處已入者為正。兩處未人者為傍。次引證者。正當實相家之因果故引為證。于中又二。先引證。次解釋。釋中又二。先總釋。次從七種下別釋。別中又二。先示正因果。次何者下簡卻似位及以性德非今宗意。初文又二。初歷別約位。次復次下通總約位。初又二。初從七方便下至為果以初因對極果釋。次從于下至果以分分因果釋。又二。初立。次用無礙下釋。言一分者。是第一住中分。二住已是于因。復修三住之因故云因因。初住已得解脫。二住復得解脫故云果果。是則一一位中有因有果。以解脫望無礙名之為果。此解脫望上位名之為因。望后修因故名因因。此解脫望無礙名之為果。望前解脫名為果果。次通總中又二。先迭立因果。次妙覺下判釋。此中位既通總。因果之名亦但通總。不復更云十行亦因亦因因等。但且迭立及始終一判。次何者下明簡卻。又二。初明簡卻似位。次若取下簡性德。此簡意者。正判則尚不取似位。若取則性德通立。故今經文并有通別兩意。初文是通。此乃下是別。如開五乘及常不輕等即通意。別授聲聞記乃至本門分別功德即別意也。八界發心又通意也。料簡中二。標釋。釋中二重問答。初重約兩種四句分別。次重約教互顯分別。初中先問。次答。答中三。標列釋。初標中云兩種四句者。一漸圓四句。二賢圣四句。次釋中三。正釋引譬結益釋初四句又為二意。一者以圓對偏應作四句。二者從復次去于圓自為四句。今初通列一種四句。次釋文中方兼兩義。于初四句復分兩四。初四句中但以漸圓一句相對。余三不釋但注云云。若欲釋者。圓漸謂初住已上。圓圓謂唯妙覺。漸漸謂七方便各自有因。若止觀中與此稍別不得一例。彼以三教各自有因名為漸漸。各有果頭名為漸圓。次四句者。亦以初文以為初句。次從初發心住進修二住為圓漸也。漸漸自是圓因之位非七方便漸家之漸。是故須以兩種漸漸簡前引文漸漸修學之難。余如文。次賢圣四句者。重舉例釋漸圓四句以申前難。漸中尚有賢圣之名。何得但聞漸漸之名。便一概為漸家之漸。于中初略立賢圣二句。亦應更以妙覺對住前為二句。言三十心雖同賢圣義者。望于十地名之為賢斷無明故名之為圣。此準仁王立賢圣名。若準此文應云住前名為賢賢。妙覺名為圣圣。余之兩意其義易知。是故文中更為異釋。十住為賢圣者。即是地前為賢是賢家之圣。二十心為圣賢者。約斷名圣據位仍賢。即指十地為圣故是圣家之賢。十地等覺名為圣者。準仁王經。地前名賢。故以十地名之為圣。妙覺是圣圣者。初地已上。已名為圣。故妙覺位。是圣中之圣名為圣圣。次問答中先問云既稱圓漸。復云圓別等者。漸即同別。前釋四句。圓既有漸。亦可名為圓家之別。若許圓家有于別者亦應許于圓家有藏通耶。故云乃至藏通。答中二。初正答。次例漸圓及開顯等。初正答意者。名許互有。義必不通。故知藏中通別圓三。并屬于藏。不關余三。通別圓三。例此可知。次例中三。先例前四句。次例結因果。三例開顯。初文云此義既通。亦應漸圓漸圓四句皆得者。四教之文。本分四別。今一一教義通四名。何妨漸圓。義本區別。圓等四句。一一義通。應云漸圓圓漸。恐文誤故。故閑書之

△第四明用中二。初釋名。次開章解釋。初文又三。初略釋。次對宗廣簡。三若得下結歸。初文二。初直釋。次功用相即。初文二。初立。次釋。初文者。應言功用。亦可言得用。亦可言力用。功謂因滿。得謂證悟。力謂勝能。此三并是如來自行。用則一向單論益他亦可兼自而說。今且置自從他。故但云用。用復二義。謂能及用。能用二義。復通自他多屬于他。如言能從因至果。加功用行等。今亦置自從多分而說。人有善巧利他之能。經有斷疑生信之用。于中初略立竟。次如來下略釋。次相即中人須有法。法藉人弘。次對宗簡中二。先例。次何者下正簡。簡中先略立。次宗用下簡簡中三。先列。次宗用者下釋。三若論下結示。三結歸可知。次開章解釋中文自為五。初釋力用中二。初正明力用。次上已下更展轉比決。初文又二。初通約跡本辨非顯是。次復次下重以二乘對涅槃明今經勝用。初文又二。初辨諸經所無。次如此下明今經具足初又二。初雙標所無次不正破下雙釋所無。二文皆先跡次本。初文諸經下無跡門顯實。不發應跡下無本門顯遠也。不正破下釋初句。次不斷下釋下句。次明今經具足中三。初雙明具本跡二義對斥他經。次今經下正明今經具斯二義獨超眾典。皆先跡次本。三蓋由下雙結嘆。初如文。次正明中跡可見。本中二。先廢跡。次又顯下顯本。顯本又二。初正顯本。次抹十方下明顯本之益助嘆顯本之能。三雙結嘆中二。先因。次果。因中普雨充足斷疑起信之言亦可通于本跡。言未盡者。一期化畢他方復會節節不休。次約二乘對辨涅槃中二。先明前經經及教主拱手不治。次引涅槃闡提對辨。前言三無為者。文雖舉三正明擇滅。對辨涅槃又二。先舉涅槃。次二乘下重舉今經能治二乘。又二。先舉二乘難治。次今則下明今經能治。又二。初明能化人法至妙。次色身下明所化身方知益深。又三。初身益。次令心下智益。三其耳下總明身智得益功用。此之勝益文似六根實兼上位。上位益者。具如華嚴云。初住菩薩得十種六根。故四念處云六根清凈。有真有似。次重比決中初以此間世智為本乃至佛智。又二。先比決。次佛權力下指廣舉例。一切功用自行化他皆應作此比決。初文二。先結前生后。次正比決中。言復劣楊修三十五里者。漢順帝時上虞縣令度尚有息名子禮。為曹娥作碑。后蔡邕字伯喈。聞其碑妙特從北來至碑所。值夜乃手摸讀之。嘆之不已。于夜題其碑背以為八字云。黃絹幼婦[外*男]孫虀臼。至后漢時。楊修曹操同至碑所見此八字。楊修當時曉八字義。曹公尚昧乃云未得說之。行過三十五里思乃得之。便自嘆云。才不才三十五里哉。其曹娥者。史記孝女傳云會稽上虞人。父盱能弦歌為巫祝。五月五日。于江迎伍君濤溺水而死。不得尸。娥時年十四。巡江號哭晝夜不絕。遂投江死抱父尸而出。有是感故為之立碑。中間言十六分者。諸經校量多分。皆以一十六分為校量本。如世秤斤亦十六兩。涅槃經中。值佛多少以判信解亦云十六。今大論云。一切眾生智除諸佛世尊。欲比舍利弗十六分之一猶故不能及。至佛智云無謀而當。猶如明鏡不謀端丑。隨其形對任運似真。二明同異中二。先問起。次答。初問意者。前明宗體皆對諸經跡門以辨同異。是則實相體一乘宗通于四時但有兼帶之異。今明權實智用為復如何。次答中二。初總答名通而事別。別相如何。次藏通下出其別相。于中為二。先出諸教諸部不同。次今經下出此經異相。初文二。先出小教力用短淺尚不斷五住等況長遠耶。次出大部縱兼顯實不斷近疑于中先釋。次故權實二名下結異。次今經亦二。先釋。次結異。釋中二。亦先釋跡。次破執下明本。三別釋用中。文自分二。各自為十。初釋跡中二。先列。次釋。釋中二。先釋。次對十妙。釋又二。釋結。釋中二。先通。次別。通略不釋但注云云。通歷十妙皆具十意者。且如境妙有六境不同。且妙因緣自分四教圓教為一三教為三。謂破三因緣顯一因緣等。乃至住一因緣用三因緣等。如是乃至行位利益皆有粗妙。粗妙相對皆有三一。以通十意思之可知。于別釋中自為十文。前六文中皆有三意后四不假。初文三者。先屬對所以。次敘昔。三述證此經初文。初意如文。次何者下敘昔。三今破下明今經意。次文初如文。雖破下次意。三正直下述今。言樹想還生等者。所詮實理猶如一根。能詮權教猶如杖葉。若其不廢逗緣諸教則千枝萬葉權想還生。以想生故亡其實本。開中初如文。次文兩重舉昔。三今開下述今。會中初如文。大品下次文。此經下第三文。住中初如文。而眾生下次文。故言下第三文。住三中初如文。尋念下次文。又昔下第三文。住非三中。初文闕。次文事理二重但述今不敘昔。既言住雙非而顯一故無昔可敘覆三亦然。三既被覆無三可述。所以文中但語除病。謂除執三。之病法何所傷。所言但除其病者。病謂執權為實。法謂一切權法。執權之病若除。即此權法是實。是故除病不須除法。第二結意中云為顯十妙之用略言十等者。初跡中用對跡中十妙者。具依前釋十妙之文準望自了。次十妙者。破既破情以顯于妙故用智妙。廢既廢教。教是所說故用說妙。開既約理。理即境也。會既約行應用行妙。住既元是佛之本意。佛之本意唯用一乘故是乘妙也。住三既其約佛權智。權即起應隨機逗物故用感應妙也。住非三非一者。法性不當權之與實。人天之乘非三教之權非實理之一。非此雙非何能起通故用神通覆三是用位妙者。三法恒須是故須覆。覆三粗位即是用于常住妙位。住三是用脊屬妙者。權同于三而常顯一。非妙眷屬則無此用。住一是用利益妙者。如住一地而用三益。終令得于一實之益。次本十用又三。初標數。次述意。三列釋。釋中二。先釋。次對十妙。初文又二。謂有通別。通亦略無。別釋又二。初正別釋。次佛散赴機下結引證意。初文自十。一一文皆先屬對。次釋對意。三引文證結。釋對意中文有二別。前之四文皆先敘跡。次明拂跡后之六文住本顯本。住非跡非本顯本。無跡可述。余四即此跡而論本亦不須廣述于跡。先總知此異至文易了。初破跡顯本中。初述跡為二。初述動執之文。次推三品文下結跡文意也。初述中三文各二。皆先敘文。次出文意。第三寶塔文中兼以第七卷蓮華喻本妙中意助成。次所以下拂跡顯本。三引證中二。先正引。次直舉下釋文意。廢跡中初如文。次文者。初昔為下。先敘跡。次今障下拂跡。次引證亦二。先正引文。次即是下釋文意。開跡文中。初就法下先敘跡。次今若下拂跡。次就理中但明就理拂跡之意。會跡中初如文。次文中。先敘跡。次諸跡下拂跡。住本者。秖是不離于本而常顯本。引文意不離本時娑婆。于跡娑婆以顯本娑婆。常住下結文意可知。住跡中秖于跡中顯。一之時已現古佛之塔正為顯本故也。覆跡中云師子奮迅能前跳后跳。后跳即未來益之相也。次結引證意如文。次對本十妙。文中闕于住跡顯本。準跡十用對十妙義。兼取前來開合之義來此勘會即知文誤。此中應將破開會三以之為因。故前跡中破約智開約境會約行此三屬因。位通因果本門開果以出國土。故覆跡顯本對前跡門覆三顯一。前是位妙故今應對果妙。更加住跡顯本為感應妙。以住非跡非本為神通妙。文則相當或別有意也。壽命合在眷屬妙中。涅槃合在利益妙中。既對跡辨所以可知。本跡十用還各用十妙。如前明體即指十妙之中中道實性。宗即指跡前之五妙及本中前二。今用既益他即是果上之用。應在跡中六七八九四妙及本中第三乃至第九。今通用者。在果非但用其果法。亦復用其因法。何者。他宜須此境智等故。況復不依境智行等。將何以為利物之本。是故須有通別二對。而釋于用。四結成悉檀者。前明十用。若非權實二智之力。焉能去取。出沒適時。能顯實發跡。是故更須辨此結悉檀。于中二。先敘意。次正釋。初文者。秖是權實二智作二十用。令眾生斷疑生信耳。次文者。更束十為四。使用文可見。又為二。先跡。次本。跡中自二。先別。次通。別謂分十以對四悉。通謂一一各具四悉。初別中初三本未有一乘之善。而今此三。即成一乘。善無過此。故屬為人。次破廢覆名。對破三惡。其名最便。住三住一對世界者。但文二異。義當世界。第一義文甚可見。次通中二。先釋。次結意。初釋中二。先釋一番。次余例。次本門中二。標釋釋中通別二意。別中例跡可知。次通約一科以結四悉檀意者。意亦如前。類前說之。可以意得。五悉檀同異中。先敘意標列。次釋。釋中二。先跡。次本。跡中二。先釋。次問答料簡。初文者。三一名同。意義各異。藏通各以三乘為三。涅槃為一。別圓對前為三。實理為一。以此三一。遍歷五味四教分別。則教教十用不同。部部增減。十用復異。將前十用之文。展轉遍入。使意明了。于中三。先釋。次故知下結意。三文云下引證。不能委記。宜須細思。問答中三。法譬。結意。本門所言無一者。隨以一文例斥應無別指

法華玄義釋簽卷第十八法華玄義釋簽卷第十九

　　　　天臺沙門湛然述


五教相中二。先明來意。次開章解釋。初文中又二。初正明來意。次但圣下述開章意。初文云若弘法華至有闕者。法華前經但。當文判釋于義未失。當文辨教于理易明。若弘法華須辨一期五時教相。說佛本意意在何之。諸經有體。體趣何等。明宗明用為何所依。是故前釋宗用中云。用是宗用宗是體宗。名總標三教相判四。是故法華不明教相使前四義冥無所顯。四義不顯妙法難明。故不明教相于理實闕。次文為五。初但圣意下述大意意。次前代下述異解意。三雖阡陌下述明難意。四然義不下述去取意。五南岳下述判教意。以圣旨難知故須先出大意。以諸師不同故須逐失略列。以無一全是故一一難破。以不全非故須明去取。唯證可從故準南岳。正判。次開章解釋中二。先列章。次解釋中。初大意者。大略而言。五時教中前之四時當部被物。而不須明設教多少開合增減對帶等意意在何之。于中為三。初明說之根本。次說余下正明大意。三若能下結勸。初文者。約佛自證本不可說。若被此土機緣須假立聲教。次正大意中四。初明教法優劣。次其宿植下明物機不同。三如是下明如來能鑒。四又已今當下明校量所說。初又二。初明余經當機當部。不涉始終。次今經下明今經化緣教旨始末。該攝遠近。初文又三。初總略標示。次至如下別明前后諸教。三凡此下總結諸教未窮。初如文。次文自五。即四時并涅槃。初云至如華嚴至住上地上者。今家為顯部中圓別二位不同。故云地住。新譯經中初會六品。秖明如來現相。普賢三昧。世界藏海。第二會六品。前之五品。但明人法名號。菩薩發問。為入住之端。第三會六品。秖說十住。第四會四品。秖說十行。第五會三品。秖說十向。第六會一品。秖說十地。第七會十一品。秖明十地勝進行耳。第八會明離世間一品。及以最后入法界品。秖是令信善知識教。故知一經三十七品。俱明菩薩行位功德。言圓別者。住中多明圓融之相。行后多明歷別之相。而皆不明行位之意。不語初成頓說大旨。四含灼然說小而已。而亦不明說小之意。于大化不獲。垂以劣形。說以淺法。赴小機宜。豈非曲巧。方等折小。如弟子品。彈偏。如菩薩品。如觀眾生品。即是嘆大。稱嘆文殊及凈名等。即是褒圓。又弟子品。用折不同。有用三教。如訶目連是嘆大。有用圓訶如訶身子是褒圓。慈悲行愿如問疾品佛道品。事理殊絕如不思議品。香積品。等是事殊絕。入不二法門品。是理殊絕雖有此勝亦不明大小并席具對眾機等意。般若論通則通于三教故曰三人。論別則獨在別圓故云獨進。三教同被盡凈虛融。二乘之人無心悕取。鈍根菩薩推功上人。別教地前謂為別俗。圓眾自謂一切圓融。故使文中始自色心終乎種智融通遍入。而亦不說設教所以別是不共。而不明一部有共不共意也。涅槃重施方便。又于經初已開常宗。斥奪三修十仙小證。中間廣答三十六問。廣辨菩薩五行十功。而亦少明用方便意。結文可知。次明今經中二。先敘諸經以為綱目。次但論下明今經以為綱格。初文言法門綱目者。自法華已前諸經所明方便教門。如華嚴中別鹿苑四含方等中三般若中二。并是圓門綱目而已。雖諸部中有權有實而并不明權實本跡被物之意故非大綱。故說法華唯存大綱不事綱目。次明今經者。欲明今經復先敘始末方顯今妙。敘始末者跡門以大通為元。始本門以本因為元始。今日以初成為元始。大通已后本成已來如是中間節節施化。皆以漸頓適物機情。若大若小皆為取物機而與法差別。若今日中間言取與者華嚴已后法華之前觀機為取逗物為與。適者得也。謂得時而用。諸經不爾未為大體。次大事下正明今經。說教等者明今經是一代之綱格。格正也。大化等者明一化之極。筌字應從竹。蹄字如止觀記。次明物機不同中又二。先明四種根性不同。次明今經純一根性教意綱紀。初文自為四意。從其宿植去正出今經敘于一代用教之意。故前文云。始從華嚴至般若來皆不說于設教之意。故從此下騰今經意述一代教用與之由。故初說華嚴意在大根言不涉小。則三意未周。一不攝小機。二不開權。三不發跡。從其不堪者去。說阿含教。意在于小。亦有三意未周。一不涉大機。余二如前。從既得道已去。說方等教具明大小總有二意。一逗大逗小。二以大斥小。亦三意未周。一者不明逗緣彈斥之意。余二同前。從若宜兼通去。說般若教亦有二意。一通被大小二洮汰付財。亦三意未周。一者無通被洮汰之意。余二同前。次文二。初明開顯。次結成綱紀。從過此難已去唯至法華。說前教意顯今教意。故云過此已后定之以父子開權人也。付之以家業委權實法也。此約跡門開權顯實。次拂之以權跡顯之以實本。此本門開跡顯本也。此即法華之大綱今家之撮要不過數行而已。收一代教法出法華文心辨諸教所以。請有眼者委悉尋之。勿云法華漸圓不及華嚴頓極。當知法華約部則尚破華嚴般若。約教則尚破別教后心。如此教旨豈同外人因中有果等而為匹類耶。一一文中皆先述教意。次引文證。次當知下結成今經綱紀中三。先法。次譬。三引無量義意以合譬。若無諸數將何以紀定。若不紀定將何以結歸。若不結歸則佛意杳漫若無諸數則化儀不周。故開權顯實即彼所行是菩薩道。開跡顯本本跡雖殊不思議一。三明佛意鑒機中二。先明鑒機來久。次當知下明佛意難測。初文又二。初總述次別指。初文言法身地等者。自本地真因初住已來。遠鑒今日乃至未來大小眾機。故云本行菩薩道時所成壽命今猶未盡。豈今日跡中草座木樹方鑒今日大小機耶。次文云下別明鑒機。以今日之事驗久遠之智。一代始成四十余年。豈能令彼世界塵數菩薩萬億諸大聲聞便悟大道現獲無生色聲之益略難稱紀。故知今日逗會赴昔成熟之機況若種若脫非言可盡。于中又二初略明始終一期佛意。次信解下重牒信解領鑒證成。初文又三。初明佛垂世本意意雖知小而在大。次文云。殷勤下明用小化本意。意雖知大而用小。三文云。諸佛下明適機化儀佛意本暢。非始靈鷲其心泰然。次信解文具足五時。初華嚴時大機未起。以佛遠鑒令見而復遙。次于窗牖中下知小機先熟故遙而不舍。所以密遣將護大機。故體業領付其意在茲。次當知下結中二。先正結。次文云下引證。四明校量中二。先引法師品與一代校量。次將說下以疑請文與諸經校量。初文可知。次文中二。先明與諸經一向異。次唯華嚴與法華經廣辨同異。初文中三止四請者。方便品初。佛止嘆云。止舍利弗不須復說。次舍利弗騰眾心請。次佛止云。止止不須復說恐驚疑故。二舍利弗騰宿根利是故復請。三佛復止舍利弗護增上慢故。三舍利弗復騰宿慧益多是故更請四如來許說四身子愿聞。亦無疑網等者。余經雖亦有請有止。不同此經三乘四眾天龍咸有疑請。致請為往佛止為復。皆至于三名為殷勤。說諸方等觀文可知者。且如說方等陀羅尼時。初敘雷音比丘為九十二億魔之所掩蔽。華聚菩薩請佛救護。佛便許以摩訶袒持調伏彼魔。后說滅罪修行方法。如說凈名。初因命問疾述昔被彈。文殊承旨。廣論因疾調伏慰喻。此等諸文由問疾生。已下諸文。次第而起。不云再請。何況至三。說大品時。猶酬梵請者。如大品中。如來自敷師子之座。入王三昧。身分次第放于六百萬億光明。放光明已。復入師子游戲三昧。現神變已。令無量人。各各謂佛獨為我說。十方世界。亦復如是。此中無請。仍用梵王初通請竟。是故此說猶酬梵王。所言猶者。佛初成道。梵王初請。請意既遠。鹿苑方等。未稱梵心。故至般若。尚酬初請。故知三請。唯獨法華。驗不虛矣。次與華嚴對辨者。今一家意。豈欲貶于法界融通。普賢遍入。文殊彌勒。妙用無邊耶。但據彼部文。猶帶行布。序首結集。自云始成。存行布故。仍未開權。言始成故。尚未發跡。此之二義。文意之綱骨。教法之心髓。而彼部不開不拂。焉知化跡無優劣耶。圓理無殊故今許云可為連類。斥人師不了。故復論之。于中為二。初總明同異。次別比決。初連類者。如華嚴中說十住時。有十慧菩薩法慧為首。說十行時。有十林菩薩。功德林為首。說十向時。有十幢菩薩金剛幢為首。并云承佛力說。至說十地時。有三十六菩薩。皆以藏為名。金剛藏為首。解脫月居末。是金剛藏入大智慧光明三昧十方皆爾。從三昧起告諸菩薩言廣大如法界等。次列十地名竟。云三世十方諸佛無有不說此十地者。一切菩薩隨順佛說。作是說已默然而住。一切菩薩聞是語已渴仰欲聞。各各念言何故金剛藏菩薩說十地名已默然而住。眾中有菩薩名解脫月知眾心念說五行偈請金剛藏。金剛藏復說六行偈止云。眾生少信故我默然。解脫月復請云。大眾直心清凈善修助道種諸善根(云云)。金剛藏復止云。眾雖清凈不久行者智慧未明了。解脫月復請云。諸佛皆護念愿說十地義。諸菩薩同聲偈請。諸佛放光照。光中偈贊竟。金剛藏復稱嘆十地義深妙難思謙退已。次方乃云承佛力說。復誡眾令諦聽恭敬。又云。我之所說者如大海之一渧。次方廣說十地功德等。此乃三請兩止猶闕法華一請一止故云連類。況法華所請獨顯本跡一實長遠耶。又連類者。但云止請不云所說之法。法非連類不可為儔。而人師偏著。謂加于法華者。自古弘經論師不曉佛意。唯見華嚴事廣文長菩薩致請。而謂華嚴加勝法華近代已來讀山門教者。仍有此說。誤哉誤哉。況以人師但以請主勝劣相形不云法門觀智勝此。而近代匠者更以教體謂勝法華。豈非誤耶。總明同異竟。次身子下別比決中三。初正此決。次彼以下明比決意。三但此下結歸本文疑多請倍之意。初文又二。初斥古師云法華請者唯小。次又彌勒下救法華不及菩薩疑請。于中又二先引齊。次又本門下明勝意。初云法華中彌勒求決于文殊。華嚴中解脫月請釋疑于金剛藏。若據二處菩薩互為賓主。并是深位是則似齊。故云若為有異二處會主雖即釋迦舍那不同。但是衣纓少殊內身不別。次文者。一往雖然。所請之法所被機緣不無同異。華嚴兼別法華純圓。又十方諸佛皆是舍那分身而經中不說。亦是以權而覆于實。是故須此比決令勝。于中又三。初總明請人說者所說法勝。次若彼下別明眷屬勝。三又彼下明化主勝。初文者。法華本門是佛說佛法。與華嚴中加于菩薩說菩薩法。不無同異。如此優劣佛旨難思。故大師自云。若較其優劣恐失佛旨。佛旨但在誘物契真但能被教門不可一概。所以復云。此法華經開權顯實開跡顯本。如斯兩意永異余經。請倍疑多復異諸教。故跡門三止四請本門四請三誡。次文中言不無疏密者。知識疏發心密。知識可互相成益。發心則師位不移。故知。知識之言。覆此發心之事。顯覆不等疏密何疑。第三意者。彼十方說法法同人同被加者同。是則化主眷屬并以一身無量身互為主伴同而不同一身多身一多自在。而覆其分身之說但云主伴相關。設彼一身多身但云法同名同。彼一華臺立一化主。華臺相去其量叵量。今以八方土田滿中諸佛凡集幾許華臺佛耶。舉例而知塵數亦爾比決意者。彼華嚴佛何殊法華已如前說。余并如文。及疏文中廣以十義辨于同異。三結歸如文。二結勸

○次異解中二。先明三意通用。次明諸師不同。初文者。頓漸不定名雖不殊。但明義不了是故須破。初中言南三北七者。南謂南朝即京江之南。北謂北朝河北也。自宋朝已來三論相承。其師非一并稟羅什。但年代淹久文疏零落。至齊朝已來玄綱殆絕。江南盛弘成實。河北偏尚毗曇。于時高麗朗公至齊建武來至江南。難成實師結舌無對。因茲朗公自弘三論。至梁武帝敕十人止觀詮等令學三論。九人但為兒戲。唯止觀詮習學成就。詮有學士四人入室。時人語曰。興皇伏虎朗。棲霞得意布。長干領語辯禪眾文章勇。故知南宗初弘成實后尚三論。近代相傳以天臺義指為南宗者非也。自是山門一家相承。是故難則南北俱破。取則南北俱存。今時言北宗者。謂俱舍唯識。南方近代。亦無偏弘。其中諸師所用義意。若憑三論。則應判為南宗。若今師所用。毗曇成實。及三論等。大小諸經。隨義引用不偏南北。若法相宗徒。多依大論。觀門綱格。正用瓔絡。融通諸法。則依大品。及諸部圓文。故知今家不偏朋黨。護身寺自軌法師。大乘是人為立號。以重其所習。故美之稱為大乘

○三明難中。先難南三。次難北七。初南三中先難五時。次今更下重難前文用三時義。初文二。先難五時。次五時之失下結難。初文正難用涅槃五味五時。又三。初難五時。次難共用頓等三教。三難用涅槃五味。初文又二。初敘意。次正難。初言先難五時者。以初二師立三四時。攝在五時中故。先總標意竟。次若言下次第難其五時。即自為五文。初難十二年前有相教者。先牒其所立。次難難中又四。初總難十二年前及以有相。次又阿含下單以空難。三又成道下難十二年前唯小。四復次下以成論破意難。初文中言成論等者。論屬十二年前。論文自明空義。論師判之為有相教。豈非以有。加誣己宗。為有相教次文者。阿含即是十二年前。及大論所指。皆明空義如何云有。言是老死等者。如止觀第六記。次論所指云三藏中明法空為大空者。他云三藏通大小何為但屬小。今明如法華云貪著小乘三藏學者。又大論中。處處以三藏對衍而辨大小。故準此文以三藏為小。若論通者小衍二門俱有三藏自是通途非別意也。若唯通途如何銷通法華大論。具如四教本中廣明。故十二年前約顯露教秖可通云三藏教耳。故不可云見有得道。若唯見有妨于三門。是故文中且破存于計有之見。又三藏教準不定教。亦非獨在十二年前。如食檀耳是涅槃時。其事亦在四阿含內。迦留陀夷亦復如是。故顯露教十二年前定唯在小。三難唯小中二。初文引央掘仍是大乘明空亦在十二年前。次又如大論。得道已后十二年中亦說般若。四成論斥意難中三。初直以論師斥意難教成虛設。次又拘鄰下以得道人難得道不無則教成無相。三又若下以得道與無相雙折。又為三。初難得道不得道教同無相及以邪說。次難得道仍存有相道亦成外。三結成過相。次難十二年后亦二。先牒所立以略非。次若言下廣破。彼師以般若教為第二時。故般若無褒貶等。所以約此而為難辭。于中為六初難無相不成。次若言下難不明佛性。三若言下以般若無會三難。四若言下以般若無彈訶難五若言下以般若是第二時教難。六以般若通十二年前難。初如文。次文又三。初單以正因佛性難。次故知下以三佛性難。三若言無常下以八十年不說佛性難。初文又二。初以共不共般若難。次大經下以名義同難。又為四。初引五名中有佛性般若難。次彼師救三若爾下重破。四又涅槃下重引文結同。初文云佛性有。五種名。如止觀第三記。意仍少別。次救云涅槃自是三德中之般若。非無相者。此過更甚。一者三德般若。猶有相過。二者無相般若。非三德過。若非三德。即是無常。若是無常云何無相。縱屬小乘。亦非十二年后般若。無相不成。況重破中還為涅槃所指。涅槃何殊般若耶。況重立結同中涅槃佛性。與實際般若不殊。次以三佛性難中三。初更牒涅槃般若所明實相法性。為正因。對余二性為三因。次重引金剛論。證般若為了因佛性。三但名異下舉譬結難。三以八十年佛難中二。先牒所計。次難。難中又三。初以八十年佛亦說常難。次引大論秖是一身而分生法難。三以小況并難。初言云云者。涅槃八十既說常。般若八十豈不說。般若八十若不說涅槃八十安得說。廣并(云云)。次引大論又二。先分二身。次二身合。初文者。般若之中既為諸菩薩。當知化主必非生死。若非生死即是常住。若是常住明常灼然。所言佛有生法二身者。如大品中華積世界普明菩薩欲來此土。彼佛命其問訊釋迦少病少惱等。論問云。何故諸佛問訊而言病惱。論答云。佛有生法二身故。生身有寒熱乃至九惱。法身無病。故問生身不問法身。次釋論下明二身合者。教分二身為機劣故。豈以為劣機故暫現無常。即以無常加誣法性令無常耶。三舉小為況者。均提沙彌緣出大論。如止觀第四記。彼小乘言不滅者。以無作之業至未來世名為不滅。非常住不滅。且引不滅破彼無常。三般若無會三難者。其實般若未會其人。今且以會法而為難者。彼亦不曉會法不會人故。又為二。別泛引天子發心。天子雖非二乘然發菩提即當會義。次引聲聞發心正明會義。又為二。初引經。次若聲聞下釋。初文中云與生死作障隔者。滅智灰身永斷生死。若其發心大悲利物應處生死與物結緣。若種若脫而成熟之。是故二乘已斷生死永與生死作障隔。故不能復入生死益物。若發三菩提心者我亦隨喜者。折挫小行令發大心。于權教中雖云敗種。佛以實理而發動之。假使能發菩提心者我亦隨喜。四難無褒貶中四。初引斥智。次又十三下引斥教三又云下以引失教旨難。四豈有下結。次文言不從大家求食等者。經云汝是上人應求上法。不應自鄙唯居下位。不應如彼攀附枝葉。狗狎作務等。三引失教旨中言見象等者。立小乘教本期于大。住小亡大斯為不黠。四結如文。五難是第二時中二。初引諸經。次經經下結難。六難十二年后有無相如文。次難第三時者。彼以方等為第三時教。故須約褒貶等難。于中為二。初牒所計。次今問下正難。初如文。次為四。初難方等不應在般若之后。次又彌勒下難被彈不應獨在聲聞。三若言下難不應以七百之壽用判方等。四以三佛性難同涅槃常住。初二如文。第三中又三。初難。次文辨下再辨。三又云下引證常身。初文中云七百阿僧祇者。楞嚴七百及凈名金剛二經俱是第三時教。何故不取金剛為正。而人師苦以七百判為無常。若七百無常金剛豈常。方等金剛若無常者。涅槃金剛何必是常。涅槃無常佛性何在。言何疾何惱者。乳光經中佛在毗耶離音樂樹下眾會說法。佛少中風當用牛乳。時城中有梵志名摩耶利。五百弟子。為國大長者。不信佛法。不知布施。羅覆宅庭。不令鳥侵。所居之處去佛不遠。佛告阿難。汝持我名至梵志所。索乳[豸*童]來。阿難受教而往。持缽門下立。時梵志欲入王宮。因見阿難。問曰。何故晨朝持缽住此。阿難具以佛意答梵志。梵志默然思惟。若不與乳。諸人咸謂我慳。若與乳者。諸梵志謂我事瞿曇道。復思惟已。即授弊牛。令阿難自[穀-禾+牛]。欲令弊牛觸殺阿難。折辱瞿曇。如謀而行。梵志五百弟子皆笑云。瞿曇常自言能度生老病死。今者自病須乳。時維摩詰訶辭問答空聲等。具如凈名。仍廣于經。時五百弟子。聞空中聲。即無狐疑。皆悉歡喜。發無上心。時梵志內外眷屬。及聚落中無數千人。皆隨阿難往看[穀-禾+牛]牛。阿難至牛傍。自念我師法。不自[穀-禾+牛]乳。言竟。忉利天座。為之大動。從天下來。化為小梵志。往牛傍。阿難見之歡喜。請取乳。即答阿難。我非梵志。是帝釋耳。聞世尊須乳。故來至此。阿難言。何能近此醒穢耶。答言。我之何如佛世尊耶。欲為取乳。唯愿知時。帝釋諾即持器至牛傍。牛便靜住。觀者驚怪。小梵志有何緣來。為之[穀-禾+牛]乳。儻為弊牛觸死。當奈何耶。帝釋說偈言。今佛小中風。與乳作乳種。令佛服之差。得福無有量。佛尊天人師。常慈心憂念。蜎飛蠕動類。皆欲令度脫。爾時犢母說偈云。此手捫摸我。一切快乃爾。取我兩乳[豸*童]。置于后余者。當持遺我子。朝來未得食。雖知有多福。作意當平等。于是犢子為母說偈云。我從無數劫。今得聞佛聲。即言持我分。盡用奉上佛。世尊一切師。甚難得再見。我食草飲水。自可足今日。更有五偈云云。于是阿難滿[穀-禾+牛]乳去。梵志及親邑人見此稱嘆。信解佛法得法眼凈。阿難至世尊所具述之。佛言。如是。此牛過去曾為長者。喜出息償錢畢。復抵觸他人。坐此墮畜生。今罪已畢。放口光授記從此卻后命終七反生兜率天及梵天。復七反生人間豪家。牛母見彌勒成阿羅漢。犢子上下二十劫竟作佛號乳光。當知世尊無疾無惱。為度人故現身有疾。為度眾生現行斯事。故凈名安慰阿難云。但為佛出五濁惡世。為眾生故現行斯法。二三如文。第四文又三。初引經題總具三脫即三佛性難。次引下文具三脫三佛性難。三三義下結難。次難第四時為法華同歸教者又二。初牒文總斥。次法華下別難。別難又為二。初略舉法華明常辨性。次華嚴下別引并難。初文云命章者。命字口令也。謂教也即命召也。謂章初也。次文又三。初引明常文。次引佛性文。三破神通。初文又五。初以華嚴為并難。彼許華嚴亦明常住故將為并。次又無量義下以序文驗為難。三若言下以敕語多少為難。四引今文。五法華論下引三身為難。初文又二。先以跡門并難。次又華嚴下以本門并難。初文言菩薩智慧如爪上土者。大經三十二云。爾時世尊取大地土置爪甲上。問迦葉言。是土多耶十方世界地土多耶。迦葉答言。爪上土者不比十方所有土也。經文本譬舍于人身得人身少。今借以譬菩薩智者如爪土等。華嚴甚深但為今序。第二第三如文。第四文者。引文三身壽命為難。第五文者。若不明常豈明三佛。次明三佛性又五。初引不輕文。次引法華論文。三引涅槃遙指。四引涅槃同明一乘。五泛舉涅槃猶劣。初二如文。第三文言八千聲聞得授記別者。如止觀第七記。第四同明一乘中言畢竟者。經云。畢竟有二種。一者莊嚴畢竟。二者畢竟畢竟。又有二種。一者世間。二出世間。莊嚴畢竟謂六波羅蜜。畢竟畢竟謂一切眾生悉是一乘。一乘者名為佛性。是故我說一切眾生悉有佛性悉有一乘。第五如文。三破神通者又二。初略舉身土不滅驗非神通。次正破神通義。如第二卷。故著云云。次破第五時中又二。初牒。次難又二。初以二諦為難。次眾生佛性下例難。初言欲破第五。先難成論師二諦判教。古人雖云二諦。而不分共別含顯之異。故將常住以例諸教。諸教并是十二年后所明二諦。與十二年前二諦何別。若言無別。自涅槃已前。法華已來。應俱無常。若其別者。那同名二諦。次例難者。二諦既同。應俱明佛性。并云云。二諦既同。應俱明闡提作佛。并云云。已難漸中五時。次難頓等三教。初難頓者又二。先以同難。次權雖下以別難。華嚴至法華來。無不有頓。何獨華嚴得稱頓耶。次明別難中以權別故。故有諸部不同者。權是事法。不應從權異邊而分頓與非頓。次難不定者為三。初總舉諸經。次別引央掘列眾明常。三以凈名為并。次文言央掘列眾者。彼經初云。爾時世尊。與無量菩薩摩訶薩。及四眾天龍八部。毗舍遮。富單那等。日月天子。及護世等。皆云無量。始從鹿苑。方等般若。法華涅槃。經初列眾。皆有聲聞菩薩雜眾。央掘亦爾。仍云無量。故云委悉。彈斥明常者。如彼央掘偈云。云何名為一。謂一切眾生。皆以如來藏。畢竟恒安住。云何名為二。所謂名與色。此是聲聞宗。斯非摩訶衍。云何名為四。所謂四圣諦。是則聲聞宗。斯非摩訶衍。一切諸如來。第一畢竟常。是則大乘諦。非苦是真諦。云何名為五。所謂彼五根。是則聲聞宗。斯非摩訶衍。所謂彼眼根。于諸如來常等。具如止觀第七卷引。乃至增十亦復如是。如是等文。彈訶聲聞明于常住。最為顯著。余如彼經。又如無垢施女經。阿阇世王有女名無垢施。于晨朝時著玉屣踞父殿坐。爾時舍利弗與八大聲聞文殊師利等八大菩薩。入城乞食。各先作念。舍利弗念言。我當入如是定已。愿舍衛城中一切眾生聞四圣諦法。目連念言。愿令城中一切眾生無有魔事。如是十六人各作念已次第到城。入無垢施女門詣其乞食。皆被此女如其心念種種彈訶。此十六人還佛所述已。佛記是女等(云云)。三文者為三。初以同有彈訶為并。次又凈名下以訶在昔與央掘同為難。三若謂下以明常被緣為難。三難用涅槃五味中二。先敘其非。次別明難。難中又二。初總斥非。次何者下釋。釋中自五。初難從牛出乳為十二部中三。初以非初說及無十二部為難。次救云下彼救。三今問下縱難。初如文。次文言彼救云小乘亦有十二部至異耳者。大經二十五云。雪山有草名曰忍辱。牛若食者即出醍醐更有異草牛若食者則無醍醐雖無醍醐不可說言雪山之中無忍辱草。佛性亦爾。山喻如來。忍辱草者喻大涅槃。異草者喻十二部經。若有能聽大般涅槃則見佛性。十二部中雖不聞有。不可說言無佛性也。既云十二部中無有佛性。即是無佛性之十二部也。忍辱草者既喻佛性。佛性亦不出于十二部。彼師依經救云。大小乘俱有十二部也。今意從別。且存大乘佛性十二部也。無佛性者且對九部。三縱難中二。先直縱難何為不用有佛性之十二部。次引第七中判其墮罪。次難第二時又四。初牒計。次修多羅下明難。三解云下彼救。四若言下重破。破中又三。初以譬喻等例破。次般若下以余經例般若直說為難。三若言下破第二時。次破第三時又二。先牒計次凈名下指前文破。次破第四時又二。先牒計。次正破。破又二。先破回文。次引涅槃破其謬立。次難第五時。亦先牒計。次正破。譬云佷[仁-二+戾]者。兩字本為一義。謂諍競不順。今隨語便故分字釋。結及更難用四三二時可見。次難北地中自為七文。初難五時中但難初時。次余四同上。初時為二。初牒計。次正難。難中又六。初單約戒善難。次又彼經下用彼經體難。三又云五戒下以五戒為諸行本難。四又提謂下以經中結得道眾難。五復次下以結集法藏次第難。六若言下以在初難一音。初文又二。先直難。次縱難。次文者。符謂三乘法者。所謂行行法也。印謂泥洹道者。道謂能通。印謂實相。有實相印。道則可行。第三文者。靈謂情識。有情識故。藉戒為本。天謂諸天正報依報。地謂地神依報正報。四天王持之使四時調順。地神持之萬物成熟父母道源。秖是能生為義。第四如文。第五結集難中二。初難不預五時。次何者下釋不預所以。六難一音可見。次難菩提流支中二。先牒計略斥。次從得道下正斥。正斥又二。先斥半教。次從般若去斥滿教。初又二。初總難。次引諸文。皆是十二年前。已有滿教。言涅槃云。我初成道。恒沙菩薩來問等者。第三經。迦葉設三十六問竟。佛贊言。善哉善哉。汝今未得一切種智。如已得之。如汝所問。如一切智。等無有異。善男子。我初坐道場。初成正覺。爾時無量阿僧祇恒沙等諸佛世界。有諸菩薩。亦曾問我如是深義。然其所問句義功德。皆亦如是。等無有異。如是問者。則能利益無量眾生。次斥滿中又二。先引論以明法華秘密難。次又若下以三味名展轉互難。互難又二。初正難。次能譬下結難。次難四宗中自為四。初難因緣宗中二。初以通途因緣為難。次又因緣下假名義同不應立異為難。初文言六因四緣者。略如止觀第八記。言成論三因四緣者。三因謂生因習因依因。生因者若法生時能與其因。如業為報因。習因者如習貪欲貪欲增長。依因者如心心數法依色香等。四緣者。因緣者具足三因。次第緣者心心數法次第而生。緣緣者如識生眼識。增上緣者諸余緣也。若俱舍中因緣五因性。成論以所作因即是增上故不別立。但立報因。即生因是。自分因。即習因是。共因即依因是。次難假名宗中二。先據本論得道為難。次引大論空門為證。宗應順本論異不成宗次難不真宗中三。先引大論彈方廣破。次若謂下難不明佛性。三何但下難幻化語通立宗不成。初文破不真宗。指大品十喻者。如止觀第五記。十喻既是大品正文。龍樹彈者。但為方廣不曉即空不空等理。但指如幻為不生滅。如幻但是俗諦而已。如何得立為般若宗。般若意在空及不空。故云失般若意。次文可見。第三文又二。先難。次結。次難常宗指涅槃。于中為二。先以八術并難。次彼云下重述彼救重破。又五。初述計。次宗則下重破其宗教真不真等不應別立。三彼引楞伽下破其謬引失意。四若爾下以因緣假名為例。五覆卻下結難。初文言彼云誑相不真宗等者。彼云四宗家自判云。不真宗是通教。常宗是真宗。彼依楞伽作如此判。具如下引。今以真不真及宗教有無卻覆并決令二名齊等。使宗必有教教必有宗。教是能詮宗是所詮。必互相有不可孤然。既無此義當知汝之所立真及不真亦須互有。既不別立其名便齊。何須別立宗教二耶。說大意竟。更重消文從初至者字。有二十二字。先述彼定計二宗次從宗則下重破中。初至用教二句有十五字。難其不真不合無宗。從真宗去至立宗有九字。難其有宗不合無教。次從宗若去至知真有八字。重征其無教之失。宗為所詮教為能詮。真宗既無能詮之教。如何得知所詮之真。次從真宗若沒去至通教。有十二字。以真卻并不真。若使真宗還例不真無宗有教。則真與不真同名通教。次從若俱沒教去至通宗。有十一字。復以不真卻并于真。若使不真還例于真無教有宗。則真與不真同名通宗。次從若俱安去至宗教有一十字。立理難其宗教合俱。若真與不真俱有教有宗。則真與不真俱名通宗及教。次從若留去至宗教有十六字。以真不真卻覆并難宗之與教。宗教既等。不應復分真不真別。是則宗教之上俱有真與不真。真與不真既同。宗之與教復等。是則但成一句。謂通不真真宗教。文中似開為兩句者。為開次文。難勢未畢。故云通不真宗教。通真宗教。次從通不真宗去至修也。有二十一字。以法卻覆難其行人。法既一例俱有教宗。人不合分大小之別。若言不真通三乘人。真宗亦應通三乘人。亦應更覆并云。真既獨教菩薩之人。不真亦應獨教菩薩。亦應更并云。三乘通有真與不真。如何輒分宗教等別。次若言去至真也。有十九字。縱難也。借使真宗是融通之通。亦不應獨無教而立宗也。通教亦是通宗之真。豈得無宗而立于教。從此則下總結宗教二義。既其齊等。真不真名。亦皆混同。三從彼引去。出其謬引所憑便成不曉教旨。彼經明于三乘共位。即簡二乘。名為童蒙。說秖是教。以教通故。不隔童蒙。故云說通兼教童蒙。雖通童蒙。宗在菩薩。是故宗通本教菩薩。教是能詮。何故立云真宗無教兼被于小。則童蒙有教。何故立云無宗但教。彼人不知三乘之真。兼空不空。不空復有教證兩別。他不見此。望聲釋義。徒分宗教。失旨逾深。四從若爾去。例難。且依彼立。以難因緣假名二宗。同成不真。若更并決。亦應準前。故云不便。次破五宗六宗又二。先破。次總責無憑。初破五宗。彼立五宗。四不殊前。已如前破。次若言下正破法界宗中二。先難。次結。初文二。先以涅槃難。次以大品難。初文二。先以二部不應優劣難。次若常下。以二法對并為妨難。二法不別。何得別立以為兩宗。次引大品中。一切法趣。如止觀第二記。結如文

法華玄義釋簽卷第十九法華玄義釋簽卷第二十

　　　　天臺沙門湛然述


次難六宗。先指四宗與前同竟。已如前破。次今問下真常二宗對并為難。又二。先以同異對并。次何者下釋不異。又二先釋異非妙法以生滅虛偽故。次又真下判既非妙法何殊不真等。次難圓宗中先牒計總斥。次大品下別難。又二。初以果法俱融難。次又云下以因法俱融難。染因染果皆悉即凈具一切法。豈非不二耶。次責五宗六宗無憑中。言出頂王經者。親撿無文未審其意。次難有相無相教中二。先總斥。次何者下別斥。又三。初以二諦相即難。次華嚴下以經部大體難。三大品下重引大品結難。初文二。先舉二諦中言相即者。俗即有相。真即無相。不應相離。次一切智人去引證也。一切智人即證真。真即無為。差別即俗。以猶用也。用此無為而能分別。故即俗論真。次文又二。先準部中所明義不應別。次若純下明別立有妨。寄此兼判楞伽成方等部。他云楞伽非第三時。七卷經文第六卷中。大慧問言。外道尚遮不許食肉。何況如來大悲含育。而許自他令食肉耶。若大乘中梵網已制。猶作此說。當知楞伽四含之后為漸制之始。下佛答中仍云菩薩不應食肉。故知仍存小教中開。次難一音中亦二。先立計總斥。次別難。別中為六。初以鹿苑施小四諦破。次以信解衣瓔二身破。三若言下所化返成能化破。四若言法華下以法華純一縱難破。五引華嚴仍二破。六故知下結難。言華嚴五天住返者。通舉上五。故云五天。其實但四。除化樂故。謂忉利說十住。夜摩說十行。兜率說十向。他化說十地

○四研詳中二。先釋章名。次若五時下正為研詳。次第詳前南三北七所用宗教尋之可見不復分節。全失三門亦失七門者。以般若中有共不共故。不共雖有別圓不同。且總言之名為不空。對共中四以為八門。既但得一。全失共三及不共四。故云失七。此得斥小一種聲聞。全失七種聲聞者。藏通八門各有聲聞。若斥有相。但斥三藏有門一種。全失余三及通中四。故云失七。會五者。五謂人天及三。不會七者。七謂聲聞支佛。各有二故。永失七術者常樂等四及非常非無常等四總成八術。故知但常唯得八術中之一耳。又八術如止觀第八記。二鳥俱游者。大經第八鳥喻品云。善男子。鳥有二種。一名迦鄰提。二名鴛鴦。游止共俱不相舍離。此品答前云何共圣行。娑羅迦鄰提。舊云娑羅是雙鄰提是鳥。然娑羅翻堅固不應云雙。或云娑羅一雙鄰提一雙。或云娑羅一只鄰提一只。引文云鳥有二種也。或娑羅翻為鴛鴦。引證云問中云娑羅。答中云鴛鴦。類異義同故以鴛鴦替于娑羅。或云娑羅翻為天鶴。引六卷泥洹云雁鶴舍利。章安云。然漢不善梵音秖增諍競。意在況喻取其雌雄共游止息。譬一中無量無量中一。問。為凡與圣共圣與凡共凡與凡共。他云。若觀常時不識生死無常。若觀生死無常不識涅槃常住。二解不分如識金不識鋀識鋀不識金。精識二物是名雙觀。余三亦爾。凡圣俱然。故云雙游。此釋違喻。一鳥窮下之生死。一鳥窮高之涅槃。升沈永乖。雙游何在。又有人約半滿以明雙游。夫雙游者生死涅槃各有常與無常。取生死涅槃中雙常為一雙滿。取生死涅槃中一雙無常為一雙半。今明不爾。兩常俱起乃是二雄。兩無常俱起乃是二雌。亦與喻乖是故不用。今言雙游者。生死涅槃中俱有常無常。在下在高雙游并息。事理相即。二即中中即二。非二中而二中。事理雌雄義并成也。故此雙游須約六即。此中具有凡共圣等。如前三句。用一音者。有慧方便解等者。慧即是實方便是權。二義相即不得相離。他用五時但得方便而無實慧。故凈名云無慧方便縛。故無實慧而用方便。名愛見悲。即三藏菩薩也。總而言之。除無緣外。皆悉名為方便縛也。是則別教地前。通教出假。皆名愛見。若但一音而無權慧。何但方便是縛。慧亦非解。故凈名云。無方便慧縛即二眾空慧也。總而言之。通別入空菩薩。皆名無方便慧。今用此意。斥彼用教。諸味用實。雖名一音。若無赴緣。彈斥洮汰。成生熟蘇。使至法華堪入一實。名無方便。若用五時漸誘之益。則失諸味平等一音。名為無慧。故今斥之。義同縛慧及縛方便

○五判教中。列章。解釋。釋中自六。初釋大綱中復為三。標列釋。釋中復為教觀二種。于中又二。先二門意。次正釋。釋中二。先釋二種。次今辨下簡示稱嘆。初文二。初約教中。初釋頓教。始自華嚴終至法華。皆有頓義故顯露中。唯除鹿苑。以余部中皆有頓故。名為頓教。而非頓部。下文不定。亦復如是。此中又引初成道者。且借秘密。助入此中。明鹿苑初成。亦有頓義。況諸經耶。言七處八會者。是舊經五十卷。或六十卷成。晉義熙十四年。北天竺佛度跋陀羅三藏此翻覺賢。于揚州司空寺譯。后有大唐三藏。證圣元年來至。與干闐實叉難陀此云喜覺。于愛敬寺譯。八十卷成。但龍宮三本。上本十三世界微塵數偈。中本四十九萬八千八百偈。下本十萬偈四十八品。今但有三十九品。則經猶未盡。舊經七處八會。新譯更加普光明殿一會。第一摩竭阿蘭若。有六品。一世主妙嚴。二如來現相。三普賢三昧。四世界成就。五華藏世界。六毗盧遮那。第二摩竭熙連河曲普光明殿會。有六品。一如來名號。二四諦。三光明覺。四菩薩問明。五凈行。六賢首。第三忉利天會說十住有六品。一升須彌頂。二須彌頂贊嘆。三十住。四梵行。五發心功德。六說法。說令十住進后位也。第四夜摩天會說十行有四品。一升夜摩。二夜發贊偈。三十行。四無盡。第五兜率天會說十向有三品。一升兜率。二升兜率贊嘆。三十向。第六他化天會說十地一品。第七重會普光明殿說十地勝進行。有十一品。一十定。二十通。三十忍。四阿僧祇。五壽量。明菩薩報生凈土隨時壽量。六菩薩住處。七不思議法明佛果德。八相海。九隨相光明功德。十普賢行。十一如來出現。八三會普光明殿說六位一品。謂離世間。第九游逝多林會說入法界品。如是處會所明位行不出別圓。但經義兼含義難分判始從住前至登住來全是圓義。從第二住至第七住。文相次第又似別義。于七住中又辨一多相即自在。次行向地又是次第差別之義。又一一位皆有普賢行布二門。故知兼用圓文接別。次結如文。次漸教者又三。初約始終共名為漸。次又始自下約人在教以判為漸。三從方等之初至法華前皆名為漸。前文多處及止觀等。用中間之漸。今用舊名通判一代。且置藏等是故爾耳。頓與不定亦復如是。今先引大經通明一代漸教之相。此明敷設教門出沒利物故用斯漸。次始自去始自人天終至佛乘。亦名為漸。此是約人。人雖在于諸味漸稟而得益深淺。始自人天次第入實。此如止觀初破三途后達常住。此人不經華嚴。但從鹿苑之前。初稟人天后漸深入。言中間者。或復初從方等般若。后漸漸深入。皆如前說。并名為漸。以鹿苑后皆有人天乃至實相故也。此等漸人初不在華嚴后不至法華。教雖經漸或得頓益。其未入者若來至法華。被開會竟又名漸頓。自是別途非全名漸。三明不定中二。初略點示。次引經解釋。釋中三。先引教。次釋經。三結釋經意中又二。先明不定之由由往聞法。次正明不定。即今世發習。且以提謂為首。提謂猶屬顯露未假秘密。故至鹿苑方分顯秘。次生熟蘇中但語菩薩者。亦是顯露。亦應言若秘密教二乘之人處處得入。但是文略耳。不語今經者。如第一卷中分別。今經無不定故。涅槃中。言鈍根二乘等者。應于法華皆得悟入。若至涅槃乃是鈍中之鈍。此如五千復成不定。言菩薩者即藏通菩薩。至涅槃中方得聞常。破于無明亦屬不定。是等皆名發不定故。言七種方便皆入究竟者。今釋不定。非但涅槃之中七種方便皆得入實名為不定。前諸教中亦復如是。若圓教中及別登地得入實者不名不定。故不定名必在方便。又登地登住超斷無明亦名不定。是故名為醍醐殺人。次約觀門者。此三觀中頓觀一種全同止觀。漸及不定少分不同。漸初不云先修歸戒下去文同。如前教中初即人天。此中道理初亦歸戒但是文略。不定但寄漸次論發不定。若彼止觀但論從師所受修行不定。故彼文云或漸或頓或止或觀。既云天臺傳于南岳。不可從師傳于所發是故不同。此約昔聞今隨修觀所發不定。又漸次觀云。從初發心為圓極故修阿那般那。彼止觀意亦復如是。故彼三種初皆知圓。人不見之便謂止觀漸初不知圓極之理名為別教者。謬之甚矣。稟此一家。皆須諳臆。信其虛說。徒費余言。漸次觀中二。初釋。次重別指。云若的就者。以此中文。皆寄四教二乘菩薩辨觀故也。復更云的。即是借用別教行相。而初心知圓者是也。次簡示中二。初簡。次結。初文自分信法二行。次結中云大該佛法者。前標大綱。故此結云大該佛法。言大綱者。此三種義。若教若觀。該通一化。語頓則始終俱有。語漸又三種不同。不定復寄諸門。涉于四教。列觀秖是行者教部。教部隨行何等。為至何位。發心所期。各各不同。不假必須從初至后。并未委論諸門網目。為是義故。名為大綱。不同古人以此三名局定判部。今師以此為大綱竟。于其中間。或約聲聞鈍根菩薩或約利根獨悟菩薩。或對或并。或破或會。或盈或縮。或顯或秘。此等諸意隨事別釋。更須約教。故與今昔諸判不同。次引文者。證三大綱。所以引三文者。方便品法說。文義顯者。無量義重敘于開。為合作由。信解品。委領始終五味。今昔權實無缺。若語方便。攝下二周。若語信解。復該前后。故引此三文。該通一部。本門曉示久成。故亦略引。是故正引三文義足。然三處文。文意雖具。今從易了。隨顯而說。故前之兩文。文義互彰。后之一文。該始末故。初引方便中意者。且取從頓出鹿苑文。次引無量義者。正當鹿苑后方等般若文。后信解者通收二文。今初方便品文又三。初引文。次解釋。三結示。初引文中具明漸頓。云于三七日中者。近代釋云但是始成不云日數。菩薩流支云。說華嚴經前之五會初七日說。第六會去第二七說。引地經云如是我聞等成道未久第二七日也。復有人言八會如前。第九會別時說。新疏破前二師釋云。第七日但說十地。故知定在第二七日。若準深密普曜二經。第七日在鹿苑說三乘。四分律云第六七。興起行判七七。五分律第七日。智論五十七。十二游一年方始說法。過去因果經云。初七思惟我法妙無能受者。二七思惟上中下根三七思惟誰應聞法即至波羅柰為五人說四諦。小云法華疏云。三七已說法華。引下文宿王華智佛在七寶菩提樹下說法華經。今佛亦爾。因果經略同。今師意者。佛在法身地佛眼洞覽。豈止道場淹留三七。今明三七意有所表表三周也。初七思惟法說。次七思惟譬說。三七思惟因緣說皆無機故息大施小。此偏就圓為語。若通約大乘為語。初七思惟說圓。次七思惟欲說別。三七思惟欲說通。皆無機故息大施于三藏。次釋中二。先釋頓。次釋漸。初釋頓中二。初正釋方便品先頓意也。次序品下。引二文助釋頓后明漸。初文者。約大機。即寂場之時。約小機。即成已思惟未說之時。次文為二。初引二文。次如此等下判益相不同。初又二。初引序文。次引涌出。初引序中二。初引今佛。次引古佛涌出。如文。次得益不同中二。先立不同。即初后兩味不同。次何者下釋又為五。初約機緣。次如牛下約化主。三三教下約教味。四又約下約行。五以此下結意。初約機中具得二名。大故名頓。初故名乳。次約化主中二。先譬次合。機緣雖二。約佛恒頓。故云具在法身。三約教中二。初單約華嚴得名。次五味下對余教味得名復殊。所以對漸不定名之為頓。在四味初。故復名乳。四約行中。亦從所對得有二名。一從所證理極。得醍醐名。二得乳名復從二義。一大行之始。二小機未轉。先列二義。次何者下釋小未轉之相。五結如文。次釋方便品開漸中二。初述方便品。次故涅槃下引涅槃證。初文又二。初正引方便品。次非但下釋古佛同然。指引序文也。次涅槃文二。先引法譬。次漸機下釋味名。所以言不取濃淡者。秖是小機于華嚴如乳。非酪濃于華嚴。三結示如文。次引無量義中二。初引文。次從佛眼觀一切下釋經意。又二。初明初大后小。次若依下明初小后大。初如文。次文中二。初明先小后大之意。次次說下正明后大。初又二。初略標。次所以下釋。次正明中又三。初方等。次般若。后法華。初方等中又六。初略述其部大旨。次故身子下明被彈之人。三然方等下明被彈之。時四何者下明受彈之意。五自昔下明彈訶之益。六按無量義下結時。此諸文者。并寄對小及鈍菩薩以明。初文者。上句云小偏在聲聞。下云三藏兼于菩薩。次文者且略舉二人。余者準例。善吉茫然棄缽。身子怖畏卻華。以空智為入道之主。故寄此二人。故般若中亦加此二。第三文者。得果之后即有彈訶。彈訶之時復云往昔。驗知并在十二年前。第四如文。第五文者。若未得果。具足煩惱。大機復生。若其輒訶則憚教不受有損無益斯之謂歟。由得果后訶。故成二益。一者得果。成于酪益。二者彈訶。成其蘇益。六如文。次明說般若中二。初引經略立。次大品下釋經意。釋中四。初略釋經意。次又云下明部中共別。三大品下結成次第。四復言下結益。初如文。次文者。初是共。次而言下別。別即不共。此是不共般若。與二乘共說。又分二義。一以法界為華嚴。二以時長通至于后。二義俱通。是故兩存。大機則華嚴不休。小機則諸教次第。是故鈍根猶同小見。三四如文。次明般若之后說法華者亦二。初引教略立。次釋。釋中三。初明說頓之意。次故下引證結意。三復言下結益。益中二。初明與涅槃同味。次又燈明下明化緣不同故有無不等。于中又四。先釋。次譬。三法華下引證。四門下料簡釋疑。初二如文。次引證中二。先引證。次為此下結。四料簡中。問如文。次答中言大論須菩提更問畢定不畢定者。大論九十三先舉經云。須菩提白佛言世尊。菩薩摩訶薩為畢定為不畢定。佛告須菩提。畢定非不畢定。須菩提言。為何處畢定聲聞耶。支佛道耶。佛言。非二乘道中。是佛道中。須菩提復問。為初心菩薩。為后心菩薩。佛言。初心及跋致。皆悉畢定。須菩提于法華中已聞諸菩薩得記故已畢定。今復更問。故知須菩提更為未入者問。故知法華之后更說般若明矣。般若不殊故結集者同為一部。三引信解者具歷五時。又為二。先引證領五時教。次此五味下結兩經同味。初言次第者。華嚴初云于菩提道場始成正覺。在初明矣。諸部小乘雖云初成。自是小機見為初耳。據信解品脫妙著粗故知居次。大集云如來成道始十六年。故知方等在鹿苑后。仁王云。如來成道二十九年已為我說摩訶般若。故知般若在方等后。亦知仁王在大品后。法華云四十余年。大經云臨滅度時。當知次第有所據也。故知古人以法華為般若對第四味。獨以涅槃為第五味。誤矣誤矣。次文又二。初明二經味同。次然二經下以起盡同相釋同味之意。于中又二。初標。次如法華下釋。初言然二經教意起盡是同者。起謂正說初分。盡謂正說末分。釋中二。初正明起盡同。次又涅槃下重辨。初文者。法華以本跡二門為初后二分。初則開權顯實斷奠聲聞。后明本門增道損生。重更辨前開權化主久遠成佛故。涅槃正說開為四段。初純陀品去明涅槃施斷奠三修。二長壽品去十四品明涅槃義。三現病品去五品明涅槃行。四師子吼品去三品明涅槃用。故知初已斷奠聲聞。后但明于涅槃義用。是故二經起盡同也。三明半滿相成中意。且置前三。于一代教復須以半滿兩義相成。方能消通一代妨難。五味之處雖然若不論相成于理未盡。于中為二。初明單用有妨。次今明下正明相成。初文中云若直用五味。猶同南師無慧方便。雖有方便無實慧故。故名為縛。若直用半滿。猶同北師無方便慧。雖有實慧無方便故。故慧名縛。何者。若以鹿苑為半。后去皆滿。滿中但得約實一途。而失于權。以他明滿。不分權實。故今順舊。但得名實。而失生熟二蘇之益。及生熟中兩教二乘。及兩教中始入菩薩。是故滿中但得于實。次正明中意則不爾。互相成益。五味則一道豎進。味味有半滿相成。復于味味。皆有秘密。及以不定。是則慧得方便故慧解。方便得慧則方便解。權實俱游。于茲明矣。于中又二。先略明離過。次若華嚴下正判。初文中言不相離者。半滿相對。有開有合。今家五味次第。唯用大經。為有所據。然諸教意散在諸經。大經之文。但略結示前諸教耳。次正判又二。初正判。次如來下明半滿之功。是則今家相成之意。不同古人者。良有以也。初文中。言頓滿等者。華嚴正隔小明大。于彼初分。永無聲聞。故云唯滿。后之四味。或單或帶。可以意知。是故不同舊人所判。況復次第。永異他人。次功能中二。初舉化主稱嘆。次述聲聞領解。四明合不合中二。先總明來意。次若華嚴下正明合不合。又為二。初正釋。次問答釋疑。初文三。初明五味有合不合。前三味不合。般若有合不合。法華一向合。合是會之異名。次自鹿苑下明合不合所以。三總就下四句分別合不合相。初文中言后分等者。準不思議境界經云。舍利子等五百聲聞皆是他方極位菩薩。故今在此逝多林會跡示聲聞。據華嚴經。文殊師利逝多林出時。舍利弗語五百言。汝等且觀文殊師利相好威儀等。觀彼經中舍利弗語辭似如已聞諸大乘竟。如在方等般若會時。未能悟故狀當聾啞。以后分之言。時仍長遠。亦可通在鹿苑之前。今且判在華嚴會時。次文中二。初通明三乘得合之處。次別顯聲聞得合之處。初文又二。初明在法華。次明在涅槃。二文各有先釋次引證。次別顯聲聞中二。先標二教。次釋二教。釋中二。先秘次顯。初秘中以提謂況出三時。此文可以通冠一切。次明顯中三。初論未入位隨處得入者。意云此等不專在法華。非謂全不至法華。次明住果不過法華。三未入位下明法華中上慢之輩來至涅槃。次文中言敦信者。入位之人。借使至法華不肯合者。正當敦逼之文。文云。若有實得阿羅漢不信此法者無有是處。當知不合即是不信。不信故名不實得。故云不合成增上慢。上慢之人實不得入。得入之人非增上慢。第三文中言五千起去者。于涅槃會方得入妙。又大纓珞譬喻品中。復有五千菩薩聞佛說如來法身功德。即從座起繞佛三匝而退。目連問佛。此諸正士修菩薩道。已入如來正法之藏。行過二乘。何故聞說三身深義。不受而退耶。佛言。善男子。此人聞說是法。沸血流面。何以故。是無量劫恒誹謗受罪。此五千者。從過去恒沙佛所。修六度起想著。有悔心有退轉。當經歷多劫勤苦千佛過去猶不得度。其上首者名曰勇智。雖修菩薩道。欲得成佛不可得。如人欲于虛空造室。已發菩提心修六度行。有著有悔心有退轉。雖聞三身尚從座起去。況諸聲聞未曾入位增上慢者。是方等部抑挫之辭。故云千佛過去。若其實說此人于涅槃中尚已得入三四句分別中。初句云華嚴三藏非合非不合者。華嚴帶別名非合。既是純大不與小并。則不同于方等般若。名非不合。三藏純小未合于大。名為非合。既是純小不與大并。不同方等般若并對而說名非不合。涅槃亦合亦不合者。本不住小名亦合。仍存方便名亦不合。余句可知。次釋疑如文。次料簡中。列章。解釋。釋中二。先釋。次問答釋疑。初又二。初略立。次釋。釋中初明前四味通后。次若涅槃下明涅槃法華通至于前。初文自四。初明華嚴中二。初引經釋。次況結。初文又二。初明通至二經。次明通至涅槃。初文言二經者。謂般若法華。以般若亦得名華嚴故。法華佛慧不殊初故。次通至涅槃為二。初正引經。次夫日下述意。初文者彼經既有住世無量劫之言。又見報身蓮華藏海說心地法門等。故知華嚴至涅槃后。以彼像法決疑結涅槃故。次述意者。初出先照既別得頓名。余輝獨及與先照何殊。則初后俱照高山。高山不異照體無別。是故初后俱是華嚴。況結可知。次若修下酪味通后。又為四。初略立。次何者下證成。三釋論下以結集證成。四當知下總結。次文者二人雖于法華得記。此后猶作三藏結戒之緣。故知三藏至后。言迦留陀夷者。由非時入聚落為俗所疑遂被打殺埋馬糞中。佛令諸比丘求覓不得。從馬糞出便入滅度。因斯佛制白入聚落。文在涅槃。故知涅槃共結小藏。又如身子于法華中而為請主。至滅度已帝釋供養已收取三衣付沙彌。沙彌持和尚三衣奉佛。帝釋以事白佛。若有所說當受持。先至阿難所問已。阿難共來至佛所。佛問汝和尚戒身滅不。答言不滅。乃至解脫知見身滅不。答言不滅。阿難言。彼恒說法教化無我故憶此耳。佛言。止止阿難。過去諸佛可非滅耶。而五分不滅。何所憂愁耶。雖云五分不滅。終是小乘中意。故三藏至后。當知聲聞雖得授記。小機未悟。終自見小。舍利弗滅度緣。出增一第九。三方等至后中二。先立。次何者下釋。釋中二。釋結。釋中云陀羅尼云者。是方等陀羅尼下卷經云。文殊師利言。今我不知是大陀羅尼義之所趣向。念已白佛言。世尊。如前所說。先于王城已授聲聞記。今復于舍衛國授聲聞記。昔于波羅柰授聲聞記。我今少疑。欲有請問。惟佛聽許。舍利弗問文殊師利。世尊授記。不久得菩提。各于世界。如今世尊。世尊不虛。所言真實。故能第二第三授我等記。必當如釋迦牟尼。言至法華后者。即指王城授記。同于法華。舍衛國記。即指方等在法華后。彼經下文又云。舍利弗聞文殊得記。問文殊師利。于汝意云何。文殊語舍利弗。汝意云何。猶如枯樹。更生華不。亦如山水。還本處不。析石還合不。燋種生芽不。舍利弗言。不也。文殊言。若不可得。云何問我得記生歡喜不。授記無形。無相無我。無有言語。無去來今。猶如野馬。如是觀者乃名得記。此文是文殊破舍利弗得記之相。亦同彈訶。仍似般若。亦可云般若在前意也。四明般若中二。先立。次何者下釋。釋中二。初文正引經釋。次又釋論下引事證。次明后至初為二。先涅槃次法華。初文二。初立。次釋。釋中二。先據道理。次大經下證。次法華中二。初分顯秘。次結。云通記者。昔日授記佛意不壅。小乘情隔自無悕取。況約秘密已記二乘。據斯以論通至鹿苑。次釋疑中云別教復有四者。別教十住修生無生。十行修于無量。十向修于無作。登地證于無作。故云有四。又十行中習諸佛法。具足習于一十六門。亦名為四。問。住以習八。何故行中更習十六。答。前是自行隨用一門。后為化他是故行中更習前八。是故十六俱須廣習。二益不益中先敘意。次分釋釋其濃淡。初約取用邊為二。先釋。次不可下結。初文二謂譬合。次文二。先以譬結。次少分下明譬意。初文亦二。先譬。次合。合又二。先正合。次于小下以譬帖合。次譬意中。言少分譬喻不可全求者。以華嚴為乳。但取機生未堪入大。復在五味最初而說。是故華嚴分喻初味。而未得于華嚴之頓。及別圓兩教俱有五味次第之相復有不定及秘密等次約良醫譬簡中三。初譬。次佛亦如是下合。三此若下結。結中二。先結盈縮意。次此取下結用譬意。不以味濃為乳味淡為酪。故知自約次第相生為譬。全用在初故如乳縮用居次故如酪。三約行人中二。先正釋。次更問答料簡。初文二。初正約小乘行人得名不同。次行人下結不同意。次問答中二。先問。次答。答中為三。即頓漸不定。初文是頓。次自有下是漸。三自有利根下不定。三文各二。先釋。次引大經。以由三例不同故。稟味亦多少不一。此即義當于三。非即約行論三。何者。如二乘人至醍醐時亦得名頓。如不定中見性之言并是頓義。由初問云稟味多少。是故答中還依教相出此三意。言歷二味乃至四味者。至第二味即便見性。故云二味。三四亦然。第三歷諸教中二。先總以五味對凡夫及四教。次一一教各具五味。初文二。初引經。次釋譬。一一具五中。先略標。次各釋。文自為四。具如止觀第三記。一一教中皆有頓漸不定等三。是則非但五味名通三教亦何滯礙。超果不定者。一一教中既各用五味之譬以譬于漸。若發宿習不歷五味。而能頓超名之為頓。隨發不同名為不定。若爾。通別菩薩云。何復名超果之義。答。教道無超證道亦有。是故四教皆有漸頓不定等四。圓教中初文是頓。次無差而差去是漸。三從佛去是不定。漸中言約名字至究竟即判五味相生者。秖以五即次第對五。三云從佛出十二部經者。是發不定。教雖是頓。由發不定。即是從十二部教。發則不定。即是頓中不定教也。亦有超位以為圓中之頓也言可約四善根等者。五品外凡。未得名發。應以斷惑高下而判位也。應云。初信如乳。二信至七信如酪。八九十信如生熟蘇。始從初住。終至妙覺。并如醍醐。約此五味復論不定。次增數明教中。所以立此門者。正言教門雖多。不出從實以開權。從權以合實。以此例知一切教門。大意可解。于中自二。先跡。次本。初跡中三。謂序釋結。初如文。次釋一法中又二。初正明開合。次總結。初又二。初從大一以開諸一。次從大一以開小一。皆先開次合。初言一乘者。皆取四教中大乘。故云俱求佛果。所言本者。即圓一乘也。次二法中二。先明開合。次總結。次三法中。但列二種三法。亦應論開合相。文略可見。次二種四法。如文。次五法中。亦二種不同。五中亦有橫豎二五。初列二五。次二開合。次六法中唯一種。便列七八。于中初列。次初開下示開合相。次七八二法者。于法相論開合。開即成八。合即成七。次本門者。例于跡門。又為三。先標。次立本門三種法相。謂亦有頓漸不定。三正明開合。次又二。初通示本從一佛界。開出無量形類。次結此等形類。不出頓等三法。次正開合中準望于跡。本但是此諸開合之法。在久本上故即成本。例應可解。欲令易見故更明之。但是本初成道作斯設化耳。初一法中亦先開合。次結。約二法論開合中本是如來藏者。即是法華正體一實之理。故名為藏。實理之中備有同體權實之法名為半滿。眾生不解是故開出帶半之滿。如般若部對二乘半以明于滿。又亦不解。是故更開破半之滿。謂方等部。凡所說大多破二乘。又亦不解。更開單半謂鹿苑教。所言二者。由立半名以對于滿。然法華前未有半名。來至法華涅槃等部說于教意。方稱為半。鹿苑唯小。故永不立半教之名。方等彈斥小乘絕分。何半之有。般若付財尚無悕取猶屬他人亦不名半。如世半字堪助成滿故名為半。今以此半而對于滿故亦名半。此從不思議二。開思議之二。今合思議之二。歸于不思議二。不思議二純一醍醐

○從記者私錄異同下是章安雜錄隨己異聞。不關于記大師說也。故不依文次亦無深淺。于中為二。初雜記異聞。次惟文下述己推師結前生后。初文為四。初料簡般若與法華以辨同異。二明經論諸藏離合。三明四教名義所憑。四破古五時七階不同。初文二。先難。次有人下會通。初文者。初列經文竟。次結問云此三種云何通者。一者據會宗大明似般若勝于法華。二者據第百卷則法華勝于般若。三者但是異名則似二經齊等。一論三文似如相反云何會通。次會通中但會前二不會第三。以會前二知同異故。于前二中先會般若勝。次會法華勝。初文二。先引他會。次明今會。初他會中二。先會。次問答釋疑。初文三。初義立二慧。次又般若下引證。三善眾經下結勝。初又二。先立。次般若下結。結中云謂盛明此二者。謂自契無相及以化物。自行為實化物為權。般若盛明權實二慧。此乃通方未足申于般若為勝。次引證中先引第一義悉檀意。次一部以明二慧。與難意同此意未顯。次釋疑中問如文。答大品最初專明此二故當名耳。今謂去章安破。先斥云還是大論文者。前之三文既有相違。還引論語何名會通。故于諸經法華為最。從會通者去章安會通。但語般若部中有不共理。則所引三文理自無違。何者不共般若攝一切法。何妨法華亦入其中。法華開顯無非一切種智。此則初義無違。雖同種智般若。不明二乘作佛。此則第二義無違。般若秖是種智。種智不過權實。妙法秖是開權顯實。況五佛章門皆是種智。故知名異意義不殊。此則第三義無違。次他會通去會第二義。又二。先古師會。次今會。初又二。先會。次問答釋疑。初文二。初古會。次然密下今判。初文中初至其事難者。此亦明他會義未周。他亦不知指何為昔。何教二乘。不能具破。故但(云云)。然判法華勝般若。此則可然。又準論文言法華是秘密者。須知密秘。語同意別。如前云是顯非密。謂非覆隱之密。如前教有二乘發心。不令未發者知。故是覆密。今望般若為密者。此是秘妙之密。般若中無法華為勝。前已委釋不能重敘。故復(云云)。又他人引論譬者。昔以煩惱生死為毒。今以入生死。不斷煩惱。如用毒為藥。亦不知指何菩薩斷與不斷。又言菩薩是佛因者。如般若中三種菩薩二教菩薩至果無人。用何菩薩為何佛因。而言易解非秘密耶。具如破光宅中說。又復方等般若中圓何曾不明二乘作佛何時。不明用毒為藥。但不顯露對二乘說則名為秘。次今判中。欲辨別意助明秘妙之密。是故顯密通大小等。則大密小顯。故明衍中菩薩斷惑。于密復更以一意直顯即般若。不明二乘作佛。故云闕此一條等也。次料簡釋疑中更一問答。以第一文顯示義深為問答意者。今言顯示不與前同故般若淺易。次問者般若望法華既未顯了。何故稱大。答文可見次一問答。亦未顯理。故章安立問責竟次亦以共不共破。次從眾經論去明諸藏離合者。以諸藏義通于諸經。自古釋經經前立門。皆有藏部所攝一門。今既法華遍收諸教。所以用藏遍通諸經。是故章安于諸經論凡所明藏。并能遍收一切諸經。故始自二藏終至八藏。皆以一期佛教通之。初列二藏乃至八藏。次從通二藏者下。通諸藏意入今四教及以八教。初以二藏通四教者。以聲聞藏通三藏教。以菩薩藏通于三教。謂摩訶衍藏。次通三藏者。聲聞藏通三藏教。雜藏通通教別教。別教雖是獨菩薩法。帶方便故亦入實故。故名為雜。后菩薩藏通于圓教。次通四藏者。即以一教各對一藏。故云相通。非謂四中更互相通。但藏與教一一互通。聲聞雜菩薩佛。次第以對四教意義可見。若四互通具如前四名互顯。但教體已定不可互有。次以八教通八藏者。前三如文。且指鹿苑為漸之初。次方等后即是般若。是故次列通別圓三。正指此三為般若部。不論法華者。以法華部非八數故。故第一卷結教相云。今法華是定非不定等。前八教中雖有顯露。望秘名顯猶為權教近跡所覆。是故不同法華之顯。又八教中雖有圓教帶偏明圓猶屬于漸。故前文云漸開四教。今法華圓開偏顯圓圓外無法。三明四教名義所憑中又二。先明他問答。次今引教會通。初文問四教出何經者。答中乃引阿含四教者。但同有四非即藏等。亦一往語耳。然教定體與今不同。次今文會通二先通經。次通論。初文先引月燈三昧經。次章安會釋又二。先會一重。次彼經下指廣。初又二。先別對次通對。一一教皆具四句。次指廣者。彼經因月光童子菩薩問。佛為廣說。至第六卷初。佛告月光童子。有四種言論不可思議。謂諸行等四。下去諸文一一皆安不可思議。復有四相應法。謂諸行等。文如前列。四門四語四音聲四清凈語四語言道四種密語四辨才四修多羅四多聞四種斷無明智。如是等總有七十七科四法。一一皆云諸行及不思議等。如云一者諸行法門不可思議。二者訶責門不可思議。三者煩惱門不可思議。四者清凈門不可思議。乃至諸行斷無明智不可思議。乃至清凈斷無明智不可思議。諸四皆爾。故與四教義甚相應。如斷無明智。四教各有當教無明。余皆準此以義消釋。次約地論第七十波羅蜜者。于中二。先引論。次會。初文者。地持第七以十二住攝一切位。釋第七住菩薩。即當第七遠行地。能依為住所依為地。此論自以十二住為能依。不得以行前十住以為能依。向后十地以為所依。于念念中具十波羅蜜乃至四釋。今借四釋以對四教。若借高位念念具法。以成初心具法之意。以證圓門初后不二。故得用也。亦可一一教皆具四家。四判教不同者為三。先略述古異。次今驗下破。三人情下今立。初文又三。先立漸頓。次立了不了。三立一音。初頓漸中云漸有七階五時者。恐將五時之前人天為兩階。二乘為二階。并余三時名為七階。次破中。但破前二不破一音。既破漸頓一音自壞。于前又二。先破頓漸。次然大品法華下破了不了。初又二。先總破頓漸。次別破漸中七階五時。初又三。先破。次然不無下縱三但不可下略示。次人言下別破七階五時者。先破初時人天二階。次人言第二時下破余四時五階。初破第二時。次人言第三下破第三時。言四十年下破第四時。然大品下正破第五時兼破了不了。于中二。先廣破。次若爾誕公下結難。初文又二。先對四經明皆有了。次復應下總約諸經明皆有了。初文三。先引大經明三經名異體同。次大品下明三經義同言異。三人以下引人為驗。初如文。次文中云維摩佛身離五非常者。如凈名室內為諸國王長者說法云。是身無常。無強。無力。無堅速朽。離此非常得五常身。如阿難章云。如來身者。即是法身。一非思欲身。二佛為世尊。三佛身無漏。四佛身無為。五不墮諸數。三引人又為五。初寄隱本。次又舍利弗下寄顯本。三又涅槃下引互指同。四又法華下龍女所得同。五大智論下明所付同。故知諸經。同皆明常。有何不了。諸經及結可見。次人情下明今意者。先結生。摩得下正釋。又為五。先引文立藏。次然教必下對藏分人。三然此下簡于傍正明立藏意。四問答釋妨。五今之下開藏對教。初文又三。初引摩得論文。次又下引結集者。三龍樹下引大論。次文又二。初略分。次聲聞藏中下。釋出所以。于中先釋二種聲聞。次菩薩藏下釋出二菩薩。三四如文。第五對教又二。初正對。次非唯下嘆結。次惟文略下述己推師。又三。先述記者意。次師云下述稟師作意。三此備下結此生下。初又二。先述略意。次若申下述須廣意。先法。次喻。述師中二。先謙退。次雖下勸嘆又三。先教。次觀。三圓通下結。初教中。云若能尋七義等者。是第一卷中七番共解。次通十妙者。用通解七來通十妙初以七義通十妙竟。回此通義入一一妙。皆以七義一一釋之。研別體七者。將通解之七。研于別解。皆使具七。雖即用七五章鉤鎖終自宛然。章章科科。七義無闕。結中初句結教。次遍朗下結觀

法華玄義釋簽卷第二十
