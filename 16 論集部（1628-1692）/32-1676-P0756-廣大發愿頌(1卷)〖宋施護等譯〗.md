　　No. 1676

廣大發愿頌

　　　　龍樹菩薩造


　　　　西天譯經三藏朝奉大夫試光祿卿傳法大師賜紫臣施護等奉　詔譯


　所有一切眾生類　　過未現在世無盡
　而諸佛剎廣無邊　　彼無邊剎塵充滿
　又一一塵為一剎　　廣大佛剎如塵等
　一一剎中正覺尊　　如塵無量我普禮
　彼塵倍聚諸佛剎　　剎中佛佛我稱贊
　我常供養以一心　　經如塵數廣大劫
　頂禮諸佛及法眾　　我于三寶常歸命
　我悉持以諸妙華　　及眾寶聚常普施
　若我已起一切罪　　我今普盡而懺悔
　若我未生一切罪　　我一切時常遠離
　所有一切勝福事　　我于一切常隨喜
　此福回向于有情　　及佛無上菩提果
　如佛正法中所說　　愿力堅固復真實
　我常供養諸世尊　　愿我最后得成佛
　愿我生生具深智　　常如妙吉祥菩薩
　悲心息苦救世間　　愿如觀自在菩薩
　賢善愛眼視眾生　　愿與普賢尊無異
　慈意善觀諸情品　　愿我常如慈氏尊
　布施愿如虛空庫　　持戒愿如神通慧
　忍辱精進二度門　　愿我悉如常精進
　定力能攝諸散亂　　愿我得如金剛手
　善說十地諸法門　　說智愿如金剛藏
　于佛世尊善請問　　愿我得如除蓋障
　深心智慧具堅固　　愿我常如堅固慧
　神通無礙善方便　　愿我得如無垢稱
　善護眾生諸善根　　勤勇愿如常勇猛
　善說波羅蜜等法　　愿我得如無盡意
　具足無量妙音聲　　愿與妙音尊無異
　近善知識心無懈　　愿我生生如善財
　虛空無喻法能宣　　愿我得如虛空藏
　地能長養諸世間　　普利愿如地藏尊
　息除貧苦利眾生　　愿與寶藏神無異
　語出無盡妙法寶　　愿我得如曇無竭
　智慧堅利復常勤　　愿與常啼尊無異
　此等最上諸佛子　　最勝功德聚無邊
　名稱廣大復無盡　　愿我名稱亦如是
　我此贊佛功德聚　　最上勝善極廣大
　普愿世間諸有情　　住彼最勝功德聚　

廣大發愿頌
