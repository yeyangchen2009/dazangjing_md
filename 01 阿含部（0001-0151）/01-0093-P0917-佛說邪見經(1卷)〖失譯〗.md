　　No. 93 [No. 26(220)]

佛說邪見經

　　　　失譯人名今附東晉錄


聞如是。一時尊者阿難。在羅閱只城迦蘭陀竹園。世尊般涅槃不久。于是有異邪命。是尊者阿難[髟/囪/心]角友。中食后行彷徉。而行至尊者阿難所。到已共尊者阿難面相慰勞。面相慰勞已卻坐一面。彼邪命卻坐一面已。語尊者阿難曰。我欲有所問。聽我所問。當問賢者。邪命聞已知之。此阿難。彼沙門瞿曇棄邪見除邪見。不記說世間有常世間無常。世間有邊世間無邊。命是身是命異身異。有如此命終。無有命終。有此無有此。無有命終。此阿難。彼沙門瞿曇。知邪見應如此知耶。此婆羅門。彼世尊有智有知見。如來無所著等正覺。棄邪見除邪見。不記說世間有常至無有命終。此婆羅門彼世尊有智有見知。此邪見。如來無所著等正覺應如此知。此阿難。彼沙門瞿曇。棄邪見除邪見。不記說世間有常至無有命終。云何阿難。彼沙門瞿曇。知此邪見。此云何知。此婆羅門。彼世尊有智有見。如來無所著等正覺。棄邪見除邪見。不記說世間有常至無有命終。此婆羅門此邪見者。相應等相應。如是趣如是生及后世。此婆羅門。彼世尊如是知有知有見。如來無所著等正覺。知邪見當如是知。是故阿難。我今歸汝。汝婆羅門莫歸于我。如我所歸世尊。汝亦當歸之。是故阿難。我今便歸彼世尊法及比丘僧。我于彼世尊優婆塞。從今日始離于殺今日歸尊者。阿難如是說。彼邪命聞尊者阿難所說。歡喜而樂

佛說邪見經
