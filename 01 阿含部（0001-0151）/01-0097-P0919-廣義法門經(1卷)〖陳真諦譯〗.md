　　No. 97 [No. 98]

廣義法門經一卷(出中阿含經一品)

　　　　陳天竺三藏真諦譯


如是我聞。一時凈命舍利弗。住舍衛國。只陀樹林。給孤獨園。與大比丘眾俱。是時凈命舍利弗。語諸比丘。諸比丘言。大德舍利弗。舍利弗言。長老。我今為長老說法。初善中善后善。義善語善。純一無雜。圓滿清凈。今為汝等。顯示梵行。謂廣義法門。是故汝等。今當諦聽。一心恭敬。善思念之。此廣義法門。長老。有十二種。離難隨順道時。能起方便。為證得圣法。何等十二。一自勝得。二他勝得。三生人道。四生圣地。五性得利根。六得成正見。七善作資業。八善處生信。九值佛出世。十佛正轉法輪。十一正法在世未滅。十二依佛教。于正法中。如理修行。長老。是十二種。離難隨順道時。能起方便。為證得圣法。長老。能說比丘。若欲為他說于正法與法及義相應。此語應說。謂恭敬次第相攝相應。生他歡喜及以欲樂。滿足正勤。不損惱他。所說如理相應無雜。隨順聽眾。此言應說。有慈悲心。有利益心。有隨樂心。不著利養。恭敬贊嘆。若正說法陰時。不得自贊自高。不得毀呰他人。長老。若人欲聽正法。具十六相。乃可聽受。何等十六。一隨時聽。二恭敬。三欲樂。四無執著。五如聞隨行。六不為破難。七于法起尊重心。八于說者起尊重心。九不輕撥正法。十不輕撥說者。十一不輕己身。十二一心不散。十三欲求解心。十四一心諦聽。十五依理正思。十六憶持前后。而聽正法。佛圣弟子。若能如此。恭敬諦聽。信根生長。于正法中。心得澄凈。以此為先。則于涅槃。生歡喜心。及求得心。以此為先。則于涅槃。生喜樂心。離于愛著。以此為先。則于涅槃。滅除惑障。得一定心。以此為先。則于涅槃。舍離疑惑。生正直見。以此為先。則于涅槃。起回向心。為修觀行。為熾然修。為應隨道法。為滅助道障法。為得安住心。為得第一義。以此為先。于一切行法寂滅。證得真空。愛滅離欲。于無生涅槃。得入成住信樂之心。以此為先。則于涅槃及陰無常。得入成住信樂之心。以此為先。則于涅槃及四圣諦。法眼清凈。為生慧眼。以此為先。則于涅槃。而得解脫。以此為先。則于涅槃解脫知見。皆得圓滿。長老。由能如此如理一心。諦聽正法。諸圣弟子。則不損惱。能說法者。已能了別正說言味。即是依法。供養大師。證得己利及以涅槃是聽法人。有十種法生起。能成熟般若。何等為十。一親近善友。二能凈持戒。三心欲求解。四樂受善教。五樂供養說者。六依時難問。七諦聽正法。八恒修正法。九于可厭惡。恒生厭心。十已起厭心。如理能起四種正勤。何等名為依理正勤。謂于善法。心無懈怠。恒練治心。凈諸惡法。若心未得定。令得自在。若心未通達。令得了達。如此則名依理正勤。長老。若圣弟子。自如此依于道理。而起正勤。有十種相應法修行。何等為十。一不凈想。二無常想。三于無常觀于苦想。四于苦法中觀無我想。五厭惡食想。六于一切世間無安樂想。七生光明想。八觀離欲想。九觀滅離想。十觀死想。長老。有十四法。能違能障此不凈想。何等十四。一共女人一處住。二失念心觀視女人。三恒起放逸。四生重欲心。五數習凈想。六不數習不凈想。七恒共作務人聚集而住。八隨彼所行。九不樂聽正法。十不問正法。十一不能守護六種根門。十二食不節量。十三獨住空處不得安心。十四不能如實觀察。二無常想者。謂愛著行法為障。三于無常苦想者。有六法為障。何等為六。懈怠。二懶惰。三恒樂住息。四放逸。五不能隨行。六不能如實觀察。四于苦無我想者。我見為障。五厭惡食想者。貪味為障。六于一切世間無安樂想者。于世間希愛欲為障。七生光明想者。有十一法為障。何等十一。一疑惑。二不能思量。三身粗重。四睡弱。五正精勤大過。六正精勤下劣。七心濁。八心驚。九生種種想。十多言說。十一于色起最極瞻視。八觀離欲想者。有欲為障。九觀滅離想者。隨法執相為障。十觀死想者。愛壽為障。如此等障。未曾伏滅。為滅此障。有三種法。最多恩德。何等為三。一樂修。二滅離。三多住前二。長老。有十四法。于不凈觀。最多恩德。一不共女人一處住。二不失念心觀視女人。三恒不放逸。四不生重欲心。五數習不凈想。六不數習凈想。七不共作務人住。八不隨其所行。九樂聽正法。十樂聞正法。十一守護六根門。十二節量食。十三獨處心得安住。十四能如實觀察。長老。一不凈想者。若事修習。則能滅除欲塵愛欲。二無常想者。若事修習。能滅一切行法愛著。三于無常觀苦想者。若事修習。能除懈怠及懶墮心。四于苦法中。觀無我想者。若事修習。能除我見。五厭惡食想者。若事修習。能滅貪味。六于一切世間無安樂想者。若事修習。能滅世間希有愛欲。七生光明想者。若事修習。則能生長智慧及見。八觀離欲想者。若事修習。能除有欲。九觀滅離想者。若事修習。能滅一切有為法攝。十觀死想者。若事修習。能除壽命貪愛。長老。若圣弟子。如此如理正修正勤。有二十法。是勤修障。何等二十。一與不修觀人共住。二不樂聽聞。三不得隨順教。四自成聾啞。五有多求欲。六多事。七不如法立資生。八舍荷負善法。九值八種難。十隨流散動。十一高慢。十二不受善教。十三失念。十四放逸。十五不住正土。十六不守根門。十七不節量食。十八初夜后夜不覺悟修行。十九獨住空處不得安心。二十不能如實觀察。長老。如此二十種障。未曾伏滅此障。有十一法。于伏滅此障。有多恩德。何等十一。一信樂修行。二觀修功德。三能行難行。四能制伏自心。五心無退墮。六了達正法實相。七不輕己身。八樂聽無厭。九問難決疑。十獨處空閑心得安住。十一能如實觀察。長老。諸圣弟子。若能如此修習正勤。有二十法。最多恩德。何等二十。一與修觀人共住。二樂聽聞正法。三得隨順教。四自不聾啞。五無多求欲。六無多事。七如法立資生。八不舍荷負善法。九不遭八難。十不隨流散動。十一心無高憍。十二能受善教。十三不失正念。十四心無放逸。十五住在正土。十六能守護根門。十七能節量食。十八初夜后夜恒覺悟修行。十九獨處空閑心得安住。二十如實觀察。長老。有二十二處。出家之人。應數數觀察。何等二十二。一自念我今色形丑陋。已舍在家可愛等相。此第一事。出家之人。應數觀察。二自念我今已著壞好色衣。三自念我身裝飾異于世間。四自念我資生系屬四輩。五自念我今依他恒時應須求覓資生。謂衣服飲食臥具治病藥具。六自念我今盡形壽。于人間欲塵已受禁制。七自念我今盡形壽。于人間游戲喜樂等事。永受遮制。八自念我今依戒。為當呵責自身為當得不。九自念我同行善友。為當于法然中不呵責我耶。十自念我今將持此身。為當得不被傷害不。十一自念我今受用國土飲食。得不空果不。十二自念我今獨處空閑。得安心住不。十三自念我今何所得。此日夜得過度。十四自念我今于一切行寂滅處。證得空處及愛滅處。離欲滅無生涅槃。得入成住信樂之心。十五自念我今于陰無常相陰無所有相。于陰虛相。于陰無實相。于陰壞相。得入成住信樂之心。十六自念我今于四沙門果中。為當已證得隨一沙門果。由此證得。臨命終時。聰明同行善友來責問時。我以無疑畏心。生喜樂心。應當記自所得。若自記時為如理不。十七自念我今未離生法。于未來世。未度隨處托生。十八自念我今未離老相。十九自念我今未離病災。二十自念我今未離死災。未度死法。二十一自念我今與一切所愛念。樂惜別離各處。不相應不相聚不相知。決定應有。二十二自念我今屬業。受業控制。由業為因。以業為依。我所作業。若善若惡。隨自有業。決定受報。如此等處。出家之人。應數數觀察。若出家人。數數觀察二十二處。于沙門名。則得圓滿。若沙門名。得圓滿已。于七種相。則得圓滿。何等為七。一恒修不息相。二得恒教他。不疲厭相。三得無貪著相。四得無嗔恚相。五得正念相。六得無增上慢相。七得一切資生。為成就此故能得定。如此七相。皆得圓滿。長老。此心意識。長時于色游戲。聲香味觸。亦復如是。色聲香味觸之所生長如此之心。由不正思惟。于甘露界。不可安立。長老。有二十相。凡夫之人。以此諸相。數數應須怖厭自心。何等二十。一我今空虛。無有勝德。二我今應當死。無制伏死。三我今當墮最底下。四我今應行有怖難方。五我今不識無怖畏方。六我今不了光等直路。七我今不得離散定心。八我當來受生苦不可忍。九善緣聚集。不可恒得。十能殺害者。恒隨逐我。十一六道對我。無有遮蔽。十二我今未得解脫四趣。十三我今未離無量見類。十四我今未作堤塘為遮未來無間業流。十五我今未作無始生死相續后際。十六若不故心造諸善業終不成作。十七無有他人為他造業。十八若不造作則無安吉。十九若已作業此業無不必有果報。二十我今無知無明所覆。必有死災。以是義故。凡夫之人。以此諸相。數數應須厭怖自心。若凡夫人。以此二十相。厭惡怖畏。遮制自心。復于二十種法。速得依住。何等二十。一正思修心相心疾得住。二思心次第相。三思一心住相。四入三摩提相。五出三摩提相。六得抑下心相。七得拔起心相。八得舍置心相。九得遠離不應行處。十得正事行處。十一正受正教。十二多習厭惡相。十三多習喜樂相。十四能得法門勝智。十五正依止師尊。十六正修善行心疾得住。十七正修阿那波那念。十八正修不凈觀。十九正修四念處。二十正修四圣諦觀。于此實相中心疾依住。長老。諸圣弟子。若能如理修習正勤。復應知有十一種障礙法為難。何等十一。一數數集眾。二愛重飲食。三恒喜起造作。四恒喜言說。五恒喜眠臥。六恒喜雜話。七恒喜不獨離。八愛惜己身。九心恒散動。十心恒放逸不樂修行。十一住非土處。長老。此十一種。名障礙法。未曾伏滅。為滅除故。有十勝智。決應修學。何等為十。一三摩提勝智。二住定勝智。三出定勝智。四抑下勝智。五拔起勝智。六舍置勝智。七善進勝智。八善退勝智。九方便勝智。十引攝勝智。長老。諸圣弟子。若能得此十種勝智。復有十三喜樂依止法。依內生起。何等十三。一若有信心人。正思大師。爾時喜樂。即依內起。是名第一有信心人喜樂依止。二正思正法。三正思惟僧。四正思惟自他清凈戒。五正思惟自他舍施善法。六正思惟自他修道所證得法。爾時依內。即生喜樂。七應作是念。世尊為我滅眾苦法。依此正念。爾時依內。即生喜樂。八應作是念。世尊為我。生長眾多安樂利益法。九應作是念。世尊為我。遮制斷隔無量有礙惡法。十復作是念。世尊為我。生長無量助道善法。有信心人。由此四念。爾時于即生喜樂。長老。諸圣弟子。若能數得十三喜樂。依止四法。復有五法。至修圓滿。何等為依止四法。一信樂。二精進。三獨處空閑心得安住。四于修及滅心無厭極。何等五法至修圓滿。一心安。二心喜。二心猗。四心樂。五心定。長老。如此五法生長圓滿故。復有八刺。即離滅壞。何等為八。一欲刺。二嗔刺。三癡刺。四慢刺。五愛刺。六見刺。七無明刺。八疑刺。由此八刺。離滅壞故。諸圣弟子。則得十種無學圣法。何等為十。一無學正見。二無學正覺。三無學正言。四無學正業。五無學正命。六無學正精進。七無學正念。八無學正定。九無學正解脫。十無學正解脫知見。長老。諸圣弟子。由能證得十無學法。恒得相應。無有退失。是圣弟子。五分所離。六分應相。一法守護。得四依止。舍一諦偏執。出過尋覓。無濁思惟。寂靜身行。善解脫心。善解脫慧。獨住清凈。所作已辦。如此則說名勝丈夫。長老。是最后心意識。非色聲等所資生長。緣無所有。是時托后受生。悉皆永斷。是名苦永后際。由此說義故。所以說名廣義法門。長老。我已為汝等說法。謂初善中善后善。義善語善。純一無雜。圓滿清凈。已為汝等。顯示梵行。所謂廣義法門。我先許說。如此等言。即今已說。時凈命舍利弗。說此經已時。聰慧同行。無量徒眾。未證真義今得證。未得沙門道果。今皆已得。歡喜踴躍。信受奉行。大德舍利弗。如此正說

廣義法門經一卷此經出中阿含一品陳天嘉四年歲次癸未十一月十日于廣州制旨寺請真諦三藏阇梨為譯
